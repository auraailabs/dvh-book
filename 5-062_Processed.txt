62 skyrius
1997 m. rugpjūčio 12 d.
Aberdynšyras, Škotija
Saulės apšviestoje vietoje, netoli Di upės, laukia jau pasiruošusi spauda. Praėjo šešiolika metų nuo to karto, kai į karalienės dvarą buvo pakviesti fotografai. Praėjusį kartą tai nutiko 1981 metų rugpjūtį, kai ką tik susituokę Velso princas ir princesė stovėjo toje pačioje vietoje, kur dabar penkiolikmetis princas Viljamas kukliai šypsosi septyniasdešimčiai kamerų.
Jis ne vienas ant akmenuoto upės kranto. Kasdieniškai apsirengę marškiniais su apykaklėmis ir diržais sujuostomis kelnėmis, Viljamas ir Haris stovi šalia kiltą dėvinčio Čarlzo.
Fotografė Džeinė Finčer (Jayne Fincher) mano, kad dvylikametis Haris yra atviresnis nei jo brolis. Kol Haris plačiai šypsosi, išraudęs Viljamas nuleidžia galvą. Vis dėlto žengimas pirmyn padaro įspūdį netgi griežtiems karališkosios šeimos kritikams.
„Šis jaunuolis yra nugalėtojas, – sako vyresnysis JAV televizijos prodiuseris, žiūrėdamas, kaip Viljamas mėto akmenis į upę ir žaidžia su savo labradoru Vidžinu (Widgeon). – Jis atrodo tarsi filmų žvaigždė, kaip jaunasis Robertas Redfordas. Jungtinėse Valstijose jam puikiai pasiseks.“
Karališkoji šeima galėtų tuo pasinaudoti.
Naujoji apklausa rodo, kad karališkosios šeimos palaikymas smarkiai sumažėjo. Per pastaruosius trejus metus visuomenės palaikymas nusmuko nuo 70 iki 50 procentų. Šis laikotarpis aprėpia Čarlzo ir Dianos skyrybas.