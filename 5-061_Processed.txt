Šešiasdešimt pirmas skyrius
Tūkstantis devyni šimtai devyniasdešimt septintieji metai rugpjūčio aštuntoji diena
Bosnija ir Hercegovina
Kenas Ruterfordas – amerikietis, vienas iš Vašingtone įsikūrusios išgyvenusiųjų nuo sausumos minų organizacijos steigėjų, tūkstantis devyni šimtai devyniasdešimt trečiaisiais Somalyje netekęs kojų. Jis pakvietė Dianą į privačią kelionę po Tuzlą. Šiaurės rytų Bosnijos ir Hercegovinos miestas garsėja akmens druskos telkiniais... ir kasetinių bombų sprogimų padariniais per trejus su puse metų trukusį Bosnijos karą.
Dianos sutikime Sarajeve dalyvauja Didžiosios Britanijos ambasadorius ir šešiasdešimt fotografų bei reporterių. Jie čia tam, kad įamžintų jos susitikimus su sausumos minų aukomis.
Dėl tikslios jos darbo srities ir apimties plačiai diskutuojama. Tačiau, Diana kalba aiškiai: „Jeigu turėčiau patikslinti savo vaidmenį, – sako ji, – veikiau vartočiau žodį „žinios skleidėja“.“
Tuzloje apanglėję griuvėsiai ir sąlygos, kurias kenčia žmonės karo nuvargintame mieste, kelia didelį nerimą. Diana paprašo vairuotoją sustabdyti saugumo konvojų ir žiniasklaidos automobilius. „Mačiau daugybę skurdo ir vargo, bet niekada nemačiau, kad viskas būtų šitaip nuniokota, – sako ji. – Niekada anksčiau nebuvau tokioje karo zonoje kaip ši.“
Toks darbo rimtumas nesutrukdo žiniasklaidai gilintis į jos romantiško gyvenimo detales.
„Kaip reikalai su Dodžiu?“ – klausia Reuters reporteris, jiems vaikštant Tuzloje.
Kai Diana apsimeta negirdinti, kiti žurnalistai klausimą pakartoja. Iki tol, kol jo nebeįmanoma ignoruoti. Ji šaltai pasižiūri ir sutrumpina kelionę.
Ji aplanko mažą kaimelį, už kurio toli matyti tūkstantis devyni šimtai aštuoniasdešimt ketvirtųjų olimpinis stadionas. Ten britų duetas Džeinė Torvil ir Kristoferis Dynas iškovojo aukso medalį, šokdami pagal Moriso Ravelio „Bolero“. Konstrukcija dabar išvarpyta kulkų po Sarajevo apgulties. Nuo tada liko ir aktyvių sausumos minų. Praėjo tik dveji metai, kai olimpiniai statiniai buvo panaudoti kovai.
„Dėl ko ši visa sumaištis?“ – klausia vaikas savo draugo.
„O, – atsako berniukas, – važinėja kažkokia Diana.“
Tik trumpai. Princesė dirba penkiolika valandų per dieną, apkabindama sužeistus vaikus, netekusius galūnių. Ji susitinka su paraplegija sergančiais tinklinio komandos nariais. Nepaisant alinančio tvarkaraščio ir varginančių žiniasklaidos klausimų dėl jos meilės, princesės šelmiškas humoro jausmas niekada neišblėsta. Kaip ir Angoloje, šioje kelionėje ją lydi veteranas, "Telegraf" žurnalistas ir kovos su sausumos minomis aktyvistas Bilas Dydsas. Tarp susitikimų su sausumos minų aukomis ji pakviečia paskutinę minutę prisijungti prie komandos suspėjusį reporterį „išgerti džino su toniku“, bet šis gauna tik buteliuką vandens.
Apie aplankytas Bosnijos sausumos minų aukas Dydsas rašo: „Nė viena iš jų aiškiai nežinojo, kas ji tokia, bet kiekviena pasakojo ilgas ir košmariškas istorijas.“
„Aš jaučiu tikrą artumo jausmą su kukliausiais žmonėmis, – sako Diana. – Mano tėtis nuolat mokė su visais elgtis kaip su lygiais. Visą laiką taip ir dariau. Esu tikra, kad Haris ir Viljamas seks mano pėdomis.“
Rugpjūčio dešimtąją, praleidusi tris dienas Bosnijoje, Diana vėl įlipa į Džordžo Soroso lėktuvą, kuriuo grįš į Londoną. Lėktuve daugybė laikraščių.
Per visą pirmąjį laikraščio puslapį yra neryški, ilgo nuotolio objektyvu daryta nuotrauka, kurioje maudymosi kostiumėliu vilkinti Diana ir Dodis apsikabinę ant jachtos denio. Sakoma, kad už šią nuotrauką, iškart pramintą „Bučiniu“, Italijos fotografas Marijus Brena uždirbo milijoną dolerių. Laikraštyje publikuojama „dešimt puslapių pačių sensacingiausių nuotraukų“.
Skrydžio metu Diana varto laikraščius. Jos liokajus Polas Barelis sėdi šalia ir paguodžiamai kalba.
"Ekspress" laikraštis atskleidžia paslaptingą kelionę į Paryžių. Ten liepos dvidešimt šeštąją Diana ir Dodis keliavo į Vindzorų vilą. Tai keturiasdešimties kambarių kalkakmenio dvaras. Čia gyveno ištremti Vindzorų kunigaikštis ir kunigaikštienė, kai tūkstantis devyni šimtai trisdešimt šeštaisiais metais jis, kaip Britanijos karalius Edvardas aštuntasis, atsisakė sosto, kad galėtų vesti išsiskyrusią amerikietę Volis Simpson.
Apie šį dvarą verda ugningos spekuliacijos. Jį penkiasdešimčiai metų išsinuomojo Dodžio tėvas Mohamedas al Fajedas. Kalbama, kad po vestuvių jis galėtų tapti Dianos ir "Harods" paveldėtojo namais, jeigu šie nuspręstų gyventi užsienyje.
Beveik niekas neaptaria jos darbo Bosnijoje. Net laikraščiai, kurie tai pamini, naudoja tai kaip pretekstą palyginti su ankstesnėmis jos atostogomis.
„Tai tikroji Diana“, – kitą rytą paskelbia "Ekspress". Leidinys pateikia kontrastingas karo dėl Dianos nuotraukų Viduržemio jūroje detales ir nuotraukas, kuriose Diana stovi kapinėse netoli Sarajevo su motina, praradusia sūnų per Bosnijos karą.
„Diana paguodė ją taip, kaip sugeba tik Diana, – sako princesės padėjėjas. – Išėjusi iš kapinių moteris šypsojosi.“
Diana atverčia puslapį ir pamato siaubingą dalyką. Straipsnyje cituojamas Dodis. Jis sako, kad jo tūkstantis devyni šimtai aštuoniasdešimt šeštaisiais metais, aštuonis mėnesius trukusi, santuoka su Kalifornijos modeliu Suziana Gregard „visam laikui atgrasė jį nuo santuokos“. Šalia pajuokiamai publikuojamos tariamų vestuvių nuotraukos, kuriose Diana vilki balta suknele ir pasipuošusi perlais, o Dodis – vestuvinį kostiumą. Ši išgalvota ceremonija vyksta tūkstantis devyni šimtai devyniasdešimt aštuntųjų metų liepos pirmąją dieną. Tarp svečių dalyvauja Džonas Travolta ir Motina Teresė. Medaus mėnesio vieta – Ritz viešbutis Paryžiuje.