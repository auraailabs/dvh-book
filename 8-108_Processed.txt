108 skyrius
2012 m. vasara
Londonas
Karalienės Elžbietos deimantinio jubiliejaus šventė prasideda 2012 m. birželio 2 d. Derbio diena Sario Epsom Downs hipodrome. Deja, nei princas Viljamas, nei princas Haris nedalyvauja.
Karališkasis asistentas praneša, kad Viljamas „laiko skraidymo egzaminus kapitono laipsniui įgyti“, o Haris „dalyvauja pasirengimo darbui mokymuose“.
Tačiau jau kitą dieną jie abu bus šalia jos baržoje Gloriana ir plauks Temzės upe. Pavadinta pagal Edmundo Spenserio (Edmund Spenser) „Fėjų karalienės“ personažą – fėjų karalienę, kurią Spenseris sukūrė pagal karalienės Elžbietos I pavyzdį, ir specialiai jubiliejui pastatyta 210 pėdų ilgio barža, išpuošta gėlėmis iš karališkųjų sodų, skambant Beatles dainoms, veda 670 mažesnių laivelių į šventinę kelionę upe. Grupė Rhythm on the River karališkajai šeimai atlieka bitlų hitus. Kitą dieną, birželio 4-ąją, prie Viktorijos paminklo priešais Bakingamo rūmus per anšlaginį Deimantinio jubiliejaus koncertą, skirtą karalienei, dainuoja seras Polas Makartnis, solo atlikdamas geriausius Beatles kūrinius, įskaitant Magical Mystery Tour, All My Loving ir Let It Be.
Kartu dainuoja princesė Ana.
Kai Makartnis uždainuoja Live and Let Die, savo aukso eros dainą, sukurtą 1973 metais to paties pavadinimo filmui iš Džeimso Bondo serijos, virš galvų sprogsta fejerverkai, nušviesdami rūmus.
Makartnis juokauja, kad karalienė „turės užsiundyti korgius“ į visus susirinkusiuosius, kurie „tvarkingai“ nepaliks koncerto.
Tačiau kai daina Ob-La-Di, Ob-La-Da, kurią atlieka visi koncerto dalyviai, įskaitant ledi Širlę Beisi (Shirley Bassey), serą Tomą Džonsą (Tom Jones), Kaili Minoug (Kylie Minogue) ir serą Klifą Ričardą (Cliff Richard), nutyla, į sceną išeina Čarlzas.
Pirmiausia padėkojęs „Jos Didenybei mamai“ ir „visiems nuostabiems žmonėms, dėl kurių šis vakaras tapo įmanomas“, jis pasako skaudžią žinią.
„Vienintelis liūdnas šio vakaro dalykas, – sako jis žiūrovams, stebintiems tiesioginę ir BBC transliaciją, – yra tai, kad mano tėvas negalėjo būti su mumis, nes, deja, susirgo, bet jei šauksime pakankamai garsiai, jis galbūt mus išgirs ligoninėje.“
Pernai, kai princui Filipui sukako devyniasdešimt metų, jis paskelbė, kad „baigia“ eiti oficialias karališkąsias pareigas, sakydamas: „Manau, kad savo darbą jau atlikau.“ Iš ligoninės jis išleidžiamas kaip tik per savo devyniasdešimt pirmąjį gimtadienį, birželio 10-ąją. Jis pasveiko pačiu laiku, kad kitą mėnesį per 2012 metų vasaros olimpinių žaidynių Londone atidarymą galėtų būti šalia karalienės.
Tačiau įdomu tai, kad šalia karalienės bus ir kita legendinė asmenybė: Agentas 007, Džeimsas Bondas, garsiausias išgalvotas Didžiosios Britanijos MI6 žvalgybos agentas.
Karalienė Elžbieta kartu su paskutiniuoju žymųjį agentą įkūnijusiu aktoriumi Danieliu Kreigu (Daniel Craig) ir dubleriais kaskadininkais vaidina trumpametražiame Oskaro laureato, režisieriaus Denio Boilo (Danny Boyle) filme, parodijuojančiame bondianos seriją. „Labas vakaras, pone Bondai“, – sako karalienė prieš lipdama į sraigtasparnį, kuriuo išskrenda iš Bakingamo rūmų. Tada pora tarsi parašiutu nusileidžia į Londono stadioną Karalienės Elžbietos olimpiniame parke.
Tikras monarchės, patenkančios į stadiono VIP vietas, kadras iškerpamas.
„Dar niekada Jos Didenybė nebuvo pristatyta visuomenei tokiu būdu, – stebisi tiesioginių televizijos laidų vedėjai. – Ir miniai tai labai patiko.“
„Mus abu šiek tiek nustebino mūsų močiutės slaptas pomėgis šokinėti su parašiutu“, – garsiai nusikvatoja princas Haris. „Buvo sunku tikėtis iš karalienės ko nors panašaus. Žinote, tai, kuo ji užsiima laisvalaikiu, yra tik jos reikalas. Bet manau, kad jai tai neįtikėtinai geras sportas.“
„Iš tiesų, mes buvome laikomi visiškoje nežinioje, tai buvo didelė paslaptis, – prisipažįsta princas Viljamas ir priduria: – Tiesą sakant, ji suvaidino taip gerai, kad buvo pakviesta vaidinti kitame filme apie Bondą, todėl aš labai džiaugiuosi dėl jos.“
Rugpjūčio 12 dieną vyksiančiose uždarymo iškilmėse karalienė nekalbės. Haris, kurį spauda dabar vadina „valstybininku ir rojalistu“, atstovaus jai VIP renginyje, kuriame karališkoji pusseserė ir jojikė Zara Filips (Zara Phillips) bus pagerbta už olimpinio sidabro medalio Didžiajai Britanijai laimėjimą.
Tai svarbiausias ir aukščiausias karališkasis vaidmuo, kurį dvidešimt septynerių Hariui kada nors teko atlikti, ir jis plačiai giriamas už tai, kaip puikiai su tuo susidoroja. Visuomenės akyse jis „įtvirtino savo, kaip žmonių princo, žemiškojo ambasadoriaus įvaizdį“, – žavisi Daily Mail, pavadindamas jį „slaptuoju karališkosios šeimos ginklu“.
„Žmonės man sakydavo: „Tu tikrai turi rasti ką nors, kuo Haris galėtų užsiimti, – pasakoja princų sekretorius Džeimis Lauteris Pinkertonas (Jamie Lowther-Pinkerton). – Dabar jie sako: „Dieve, tu turi surasti sritį, kurioje Haris turėtų progą nuveikti šaliai ką nors naudingo, ir tai būtų puiku.“
„Haris gavo keletą sunkių pamokų, todėl suprato, kad turi būti atsargus, ką nors sakydamas ar darydamas, – pastebi buvusi BBC karališkoji korespondentė Dženė Bond (Jennie Bond). – Haris užaugo, bet netapo nuobodus.“
Praėjus savaitei, nuotaikos kiek pasikeičia.
Praėjus kelioms dienoms po uždarymo ceremonijos, Haris su draugais išvyksta pasiausti į Las Vegasą. Jau nuo ankstyvos paauglystės jaunesnysis princas garsėja pomėgiu audringai leisti laiką. Praėjusiais metais lankydamasis Hvare, vakarėliais garsėjančioje Kroatijos saloje, „apsvaigęs nuo gėrimų“ Haris pūkštelėjo į naktinio klubo dekoratyvinį fontaną su visais drabužiais, nors kiti kartu besilinksminusieji tai traktavo tiesiog kaip gerai nusiteikusio princo mėgavimąsi naktimi.
Redaktorė Tina Braun (Brown) įsitikinusi, kad Diana būtų neleidusi princui taip elgtis. „Diana puikiai jautė žiniasklaidą ir žinojo, kaip karališkoji šeima gali pagerinti savo įvaizdį. Niekada niekas nematė nuotraukų, kuriose ji išeitų iš naktinio klubo pakeltu sijonu. Ji niekada neatrodė netvarkingai ar netinkamai. Ir ji buvo labai reikli savo vaikams, kalbant apie manieras.“
Šios kelionės į Vegasą metu Hariui pavyksta išvengti skandalingo elgesio viešumoje. Tačiau tai, kas vyksta privačiame renginyje, netrukus nuskamba plačiai.
Apsistojęs Nuodėmių mieste įsikūrusiame Wynn viešbutyje, Haris dalyvauja vakarėlyje šio viešbučio apartamentuose. Nuotraukose, kurios nutekėjo į įžymybių apkalbų svetainę TMZ, matyti, kaip Haris baigia žaisti „biliardą iš striptizo“ visiškai nuogas, išskyrus grandinėlę ir renginio apyrankę, kartu su tokia pat nuoga moterimi.
Rugpjūčio 22 dieną, kitą dieną po nuotraukų paviešinimo, Haris išskrenda į Londoną „viršutiniame 747 lėktuvo salone“ ir ruošiasi tam, ką buvęs Sanhursto Karališkosios karo akademijos dėstytojas vadina „pokalbiu be kavos“.
„Jei jis būtų ką tik grįžęs iš aktyviosios tarnybos ir nuleidęs garą, viskas būtų kitaip“, – sako Sanhursto instruktorius, tačiau aukštesnieji karininkai reikalauja paaiškinimo, kodėl kapitonas Velsas „netinkamu socialiniu elgesiu“ pažeidė Karinių oro pajėgų korpuso taisykles.
Vyresnieji karališkosios šeimos nariai taip pat nėra patenkinti.
„Mano tėvas visada stengiasi priminti man, kas aš esu, – sako Haris, – bet kariuomenėje tai labai lengva pamiršti.“
Haris prisipažįsta, kad jo nuotykiai Las Vegase yra „klasikinis pavyzdys, kai per daug kariuomenės ir per mažai princo“. Vis dėlto jis pabrėžia: „Galų gale aš buvau privačioje zonoje ir tikėjausi, kad ten bus užtikrintas tam tikras privatumas.“
Londono meras Borisas Džonsonas atremia: „Skandalas būtų, jei nuvykęs į Las Vegasą nesielgtumėte kaip nors neprotingai.“