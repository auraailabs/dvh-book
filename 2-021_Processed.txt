21 skyrius
1984 m. pavasaris
Glosteršyras
„Pripratau būti čia, ten ir visur, – Diana rašo draugei. – Čarlzas nuostabus. Jis toks supratingas, jei aš kartais jaučiuosi sumišusi ir liūdna dėl patiriamo spaudimo. Niekada nemaniau, kad jis man galėtų būti tokia atrama.“
Diana nustoja rašyti ir ima baksnoti parkeriu į stalą. Ji dvejoja, ar galėtų išpažinti, kad santuokoje jaučiasi vieniša. Ir ji greitai nusprendžia to nedaryti. Jos draugams ir visuomenei gyvenimas su princu Čarlzu yra tarsi romantinė istorija.
Ji savo svetainėje Haigrove. Čarlzas žemiau, bibliotekoje. Ten jis nueina, kai nori pabūti vienas. Ji girdi Verdžio „Aidą“. Tai vienas jos vyro mėgstamiausių muzikos kūrinių, leidžiamas iš pagal užsakymą pagaminto stereoaparato. Jis miegojo viengulėje lovoje savo miegamajame. Vienintelis jo kompanionas buvo mylimas vaikystės meškiukas.
Diana sugrįžta prie laiško. „Aš taip pat stengiuosi palaikyti Čarlzą ir būti mama. Keista nuspręsti, kuris iš jų dviejų turėtų būti pirmesnis.“
Diana atsargiai atsistoja. Ji laukiasi antrojo vaiko, kuris gims rugsėjį.
Vasario viduryje Bakingamo rūmai apie jos nėštumą paskelbė visuomenei – kartu su karalienės Elžbietos ir princo Filipo „pasigėrėjimu“. Pirmasis Daily Express puslapis džiaugsmingai skelbia: „Čarlzo ir Dianos Valentino dienos džiaugsmas.“ Leidinys pastebi, kad „karališkajai porai nesvarbu, ar tai bus berniukas, ar mergaitė“.
Tačiau tai ne visiškai tiesa. Čarlzas įsitikinęs, kad Viljamas turės seserį.
Diana lengvai žengia medinėmis grindimis. Ant gelsvų sienų kaba Čarlzo akvarelės. Baldai apmušti šviesiai žalios spalvos audiniu. Haigrovui ir Kensingtono rūmams Diana pasirinko dizainerį Dadlį Poplaką (Dudley Poplak). Jis pažadėjo, kad jų namai neatrodys taip, lyg prie jų kada nors būtų prisiartinęs dizaineris.
Jai patinka Poplako strategija. Tarsi nematomas prisilietimas.
Koridoriuje šalia Čarlzo bibliotekos Diana išgirsta tyliai kalbantį savo vyrą.
Muzika nutyla. Diana prieina arčiau.
Su kuo jis galėtų kalbėtis?
Jai kyla įtarimų.
Prieš pat jo ir Dianos vestuves Čarlzo paklausė, kodėl jis prieš metus įsigijo Haigrovą. Jis atsakė: „Aš įsimylėjau sodą.“ Pasodino čia kvepiančių lelijų ir rožių. Diana atsisakė raudonų ir violetinių gėlių. Dvaro sodininkams ji nurodė, kad jai labiau patinka pasteliniai rožiniai, balti ir geltoni atspalviai.
Čarlzas taip pat turi tvora aptvertą daržą. Į jį įleidžiamas tik vienas žmogus – Kamila Parker Bouls.
Diana žino, kad Kamila – tikroji priežastis, kodėl Čarlzas nusipirko Haigrovą. Moteris gyvena vos už penkiolikos mylių, Bolehido dvare.
Čarlzas išeina iš bibliotekos ir staigiai pasuka laukujų durų link, vos neatsitrenkdamas į Dianą. Jis apsirengęs medžioklės drabužiais. Daug metų grafo Boforto medžioklėje jis su Kamila jojo paskui skalikus.
„Ką turėčiau veikti visą dieną, kol tu mėgausiesi? – klausia Diana. – Mirti iš nuobodulio? Ar tu laikai save vyru? Juk esi koks nors vyras.“
Jos vyras nekenčia priešpriešos. Bet kai pamato ją verkiančią, jo išraiška truputį sušvelnėja.
„Kas dabar, Diana? – jo tonas užjaučiantis, bet šiuose žodžiuose ji girdi nekantrumo gaidą. – Ką tokio pasakiau, kad verki?“
Ji negali išreikšti savo susirūpinimo. O Čarlzas pasitraukia ir išvyksta į medžioklę. Diana išgirdo žmones vadinant ją „išprotėjusia ir paranojiška“, nes įtarinėja savo vyrą neištikimybe. Jai reikia įrodymų.
Ji įeina į jo studiją. Ten prie aukštos popierių krūvos prisegtas raštelis: „Ant šio stalo nieko nelieskite.“ Diana pakelia telefoną ir paspaudžia perskambinimo mygtuką.
„Sveiki, Bolehido dvaras.“
Diana atpažįsta žmogaus iš Kamilos personalo balsą ir padeda ragelį.
Tvarkingame chaose, kurį tvirtina suprantąs tik Čarlzas, Diana randa asmeninius laiškus, rašytus jos vyrui, ir nusineša juos į viršų. Savo svetainėje užverda virdulį ir įsijungia garso aparatūrą.
Klausydamasi Dolės Patron (Dolly Parton) dainos I will allways love you Diana palaikiusi garuose atidaro užklijuotus vokus. Ji ieško vyro neištikimybės įrodymų.