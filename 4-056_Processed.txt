56 skyrius
1997 m. birželis
Niujorkas
Gyvenimo būdas, taip erzinantis Kasnatą Khaną, birželio 25-osios vakarą Manhatane Dianai atneša didžiulę sėkmę.
Christies aukcione parduodamos septyniasdešimt devynios puošnios aukštosios mados Dianos suknelės. Visa tai sugalvojo Viljamas.
„Mamyte, tavo spintoje nebėra vietos. Juk niekada nebesirengsi šiais drabužiais, – sako jis. – Kodėl tau nepardavus suknelių labdarai? Amerikiečiai dėl to išprotėtų.“ Tada linksmai priduria: „Man atiteks dešimt procentų!“
Tai sumani idėja.
Kaip paramos gavėjus Diana pasirenka AIDS Crisis Trust ir Karališkosios Marsdeno ligoninės Vėžio tyrimų fondą ir lengvai įtikina garsų Christie’s aukcioną. Pastarasis netgi sutinka atsisakyti komisinio mokesčio. Viljamas neklydo dėl perpildytos spintos. Kai Meredit Eterington-Smit (Meredith Etherington-Smith), Christies International kūrybos direktorė, atvyksta į Kensingtono rūmus aptarti su Diana, kurias sukneles pasirinkti, ji apstulbsta išvydusi šimtus suknelių, iš kurių galima išsirinkti.
„Matote, kokia problema“, – pastebi Diana.
„Žinoma, aš tikrai galiu“, – atsako Eterington-Smit.
Jos kartu išrenka keturis šimtus suknelių – išskirtiniausias, geriausiai žinomas ir labiausiai fotografuojamas. Jos apsistos prie septyniasdešimt devynių, kurias pasiūlys aukcionui.
„Atrinkti šias sukneles buvo gana didelis įvykis. Užplūdo prisiminimai, tarp jų ir geri, – pastebi Diana. – Žinoma, buvo liūdna atsisakyti šių gražių suknelių, – priduria ji, – tačiau dabar labai džiaugiuosi, galėdama pasidalinti tuo džiaugsmu, kurį patyriau jas dėvėdama.“
Pasirinktos suknelės – madų ir dizainerių, kuriuos Diana sekė nuo 1981-ųjų, kai ji ištekėjo, atspindys. Ten yra keturiasdešimt devyni dizainerės Katerinos Volker (Catherine Walker) drabužiai, dešimt Viktoro Edelšteino (Victor Edelstein), penki Briuso Oldfildo (Bruce Oldfield), trys Marėjaus Arbeido (Murray Arbeid), dvi Deivido ir Elžbietos Emanuelių, dvi Žako Azaguri (Jacques Azagury) ir aštuonios kitų dizainerių, įskaitant įžymiąją Kristinos Stambolian „keršto suknelę“.
Komikė Džoana Rivers (Joan Rivers), dalyvaujanti išankstinėje peržiūroje Manhatane, sausokai komentuoja, kad ir kaip būtų linksma dabar apžiūrinėti sukneles, „kitais metais bus dar linksmiau lankytis baruose“ ir dar kartą jas pamatyti. „Visos Long Ailendo ponios bus labai laimingos“, – sako ji.
Ne tiktai Long Ailendo. Aukciono dalyviai atvyksta iš visos šalies, ypač iš Floridos, Teksaso ir Kalifornijos. „Mes ką tik atvykome į Niekados-Niekados šalį, kad gautume dalelę pasakos“, – sako vienas pirkėjas. Štai ką žmonės perka: ryšį su įžymybe. „Nuosavybė yra svarbi“, – pripažįsta aukciono darbuotojai. Tas pat vyko ir kai Žaklina Kenedi Onasis (Jacqueline Kennedy Onassis) pardavė savo turtą Sotheby’s aukcione.
Nors Diana aukcione nedalyvauja – būtų įžūlu dalyvauti asmeniškai, bet atidžiai stebi jį iš tolo. „Ji nori fakso, kad liokajus jį atneštų ant pusryčių padėklo“, – sako Eterington Smit.
Aukcionas pranoko lūkesčius. Parduota dvigubai daugiau nei tikėtasi. Tarp įsidėmėtinų pardavimų – dvi Katerinos Volker suknelės, melsvo šifono Grace Kelly, kurią Diana dėvėjo Kanuose, parduota už 70 700 JAV dolerių, o balto šilko, karoliukais nusagstytą Elvis suknelę nupirko Franklin Mint už 151 000 JAV dolerių. Už Kristinos Stambolian asimetrišką juodo šilkinio krepo suknelę gauta 74 000 JAV dolerių.
Labiausiai stulbinantis vakaro pirkinys – Travolta suknelė. Tamsiai mėlyną aksominę Viktoro Edelšteino suknelę be rankovių Diana dėvėjo viešėdama Baltuosiuose rūmuose 1985-aisiais, kai šoko su Džonu Travolta. Siūloma kaina pakyla iki neįtikėtinų 222 500 JAV dolerių. „Tai pralenkia ankstesnįjį Christies aukciono rekordą – 145 000 JAV dolerių už drabužį. Tada tai buvo kostiumas, kurį ponas Travolta dėvėjo filme Saturday Night Fever“, – praneša New York Times.
Iš viso aukcione surenkama daugiau negu 3,25 milijono dolerių. Vidutiniškai – daugiau negu 41 000 JAV dolerių už suknelę. Tai puikus rezultatas.
Be to, „princesė nuostabiai bendravo su žmonėmis, kurie bet kokiu atveju jai pasitarnavo. Ir iki metų pabaigos Christies aukcione neliko nė vieno žmogaus, kuris jos nemylėtų“, – sako Dianos draugas Kristoferis Balforas (Christopher Balfour), Christies UK vadovas.
„Ar nenuostabu? Trys milijonai dolerių už senas sukneles!“ – Diana šūkteli Viljamui.
Jis džiaugiasi. „Tai kur mano dešimt procentų?“
„Praėjusią savaitę aukcione surinkome stulbinamą pinigų sumą, – 1997 m. liepos 1 d. Diana rašo savo draugei Lizai Tilberis (Liz Tilberis), Harper’s Bazaar redaktorei. – Amerikiečiai gali būti tokie dosnūs. Visada galiu jais pasikliauti!“
Liepos 1-ąją Dianai sukanka trisdešimt šešeri, tai pirmasis gimtadienis po skyrybų.
Tą vakarą ji dalyvauja labdaros renginyje Tate galerijoje. Dėvi juodą Žako Azaguri suknelę su Chantilly nėriniais (tai tą dieną gauta dizainerio dovana). Ji pasipuošia smaragdų vėriniu.
„Tai mano gimtadienis. O aš ketinu praleisti vakarą su žmonėmis, kurių nepažįstu ir ne itin mėgstu, – sako ji savo kirpėjai. – Vienintelė išimtis – mano brolis.“ Chanel remiamame renginyje ją lydi Čarlzas Spenseris. Dianai patinka Chanel kūriniai, bet ji nedėvėtų jokio drabužio su jų logotipu. Sujungtos „C“ raidės jai primena Čarlzo ir Kamilos inicialus.
Ji gauna devyniasdešimt gėlių puokščių iš draugų ir gerbėjų, įskaitant buvusį gražuolį Tedį Forstmaną. Tačiau brangiausią dovaną jai padovanoja dvylikametis Haris. Jis surenka grupę Ludgrovo klasės draugų ir visi kartu telefonu jai padainuoja Happy Birthday.
Interviu, kurį ji davė Vanity Fair, pasirodo per jos gimtadienį. Jo antraštė: DIANA ATGIMSTA. Taip pat publikuojamos džiaugsmingos draugų citatos, skelbiančios, kad galiausiai ji „gyvena savo gyvenimą taip, kaip nori“. Cituojamas ir italų mados dizaineris Džanis Versačė (Gianni Versace). Jis sako, kad Diana „atrado save – gyventi taip, kaip nori“ ir kad iš jos sklinda „tam tikra ramybė“.
Pati Diana sako: „Niekas man dabar neteikia daugiau malonumo, negu mylėti ir padėti pažeidžiamiems mūsų visuomenės nariams.“ Ji priduria: „Jeigu galiu bent kiek prisidėti, tada esu daugiau negu patenkinta.“
Ar ji vieniša? Galbūt. Tačiau ženklai rodo, kad trisdešimt šešeri – tai nauja pradžia.