81 skyrius
1999 m. ruduo
Glosteršyras
Haigrove įvyko šaudynės.
Žemutiniame Londone princo spaudos sekretorė atsiliepia į dvaro sodininko skambutį. „Yra problemų, – sako jis. – Nendrinė vištelė negyva.“
Nors Čarlzas dabar yra Haigrove, sodininkas nenori asmeniškai pranešti naujieną. „Velso princas labai mėgo šį paukštį“, – paaiškina jis.
Sodininkas tiksliai nenurodo, kas galėjo nušauti vieną iš Čarlzo mėgstamiausių vandens paukščių. Tačiau nenoriai pripažįsta, kad kažkas pastebėjo „berniukus, vaikštinėjančius po tvenkinio apylinkes“.
Viljamas ir Haris. Jie čia lankėsi anksčiau. Bet dabar abu grįžę į mokyklą Itone.
Spaudos sekretorė skambina Čarlzui. „Labai atsiprašau, kad trukdau jus, sere, bet turiu blogų naujienų, – sako jam. – Nendrinė vištelė negyva.“
„O, Dieve, aš mėgau šį paukštį, – sušnibžda princas ir greitai sudėlioja, kaip tai galėjo atsitikti. – Tie prakeikti berniukai!“ – sušunka jis.
Jis liepia sekretorei susisiekti su Viljamu ir Hariu mokykloje ir išsiaiškinti, kuris iš jų nušovė paukštį. „Ir man reikia atsiprašymo.“
Itone broliai pakviečiami į direktoriaus kabinetą.
„Jūsų tėtis labai nusiminęs, – sako Endriu Geilis (Andrew Gailey), – nes kažkas nušovė nendrinę vištelę.“
„Nušovė nendrinę vištelę?“ – nekaltai kartoja berniukai.
„Kurią nendrinę vištelę, daktare Geili?“ – klausia Viljamas, apsimesdamas neišmanančiu.
„Tą, kurios liepei man nešauti!“ – sušunka Haris.
Štai tiek blefavimo, norint išsisukti iš padėties. Tačiau Haris pripažįsta atsakomybę ir atsiprašo tėvo: „Atsiprašau, tėveli, aš neturėjau to daryti.“
Čarlzas priima atsiprašymą. Jis liūdi dėl paukščio. Tačiau tiesa ta, kad jis visada skatino berniukus šaudyti, net kai jie buvo dar visai maži.
Čarlzas mano, kad šaudymas ir medžioklė yra „vyriškas sportas“, pavyzdžiui, kaip polas. Net Diana, kuri visiškai tuo nesidomėjo, 1996-aisiais, kai keturiolikmetis princas Viljamas nušovė pirmąjį elnią Balmorale, paskelbė viešą pareiškimą, sakydama gerbianti tai, jog jis „turi pomėgių kiekvienoje srityje, ir dėl to nekels klausimų“. Ji įsiklauso Viljamo, kai šis maldauja jos nevadovauti Karališkajai žiauraus elgesio su gyvūnais prevencijos draugijai. „Kiekvieną kartą, kai aš ką nors nušausiu, jie kaltins tave“, – pabrėžia jis.
„Nežinau, kodėl visą laiką esu vaizduojama kaip kovotoja su kuo nors, – Diana sako draugui. – Nes aš tokia nesu. Galiausiai juk užaugau kaime.“ 1981 metų spalį, kai dar buvo jaunavedžiai, ji su Čarlzu dalyvavo medžioklėje. Apie Dianą netgi buvo rašomos antraštės, kad Balmorale ji pati nušovė elnią.
„Ji tapo šiuolaikinių laikų Diana medžiotoja, – sako vienas iš medžiotojų. – Ji pataikė tiesiai, labai geru šūviu. Tai buvo nepakartojama!“ Kitas reportažas tvirtina, kad elnią ji tik sužeidė, bet tai buvo gana greitai paneigta. „Taikli šaulė princesė nušovė gyvūną vienu švariu šūviu, – sako medžiotojų būrelio narys. – Princas Čarlzas neleistų niekam turėti ginklo, jei jie nebūtų šitaip įvaldę šaudymo.“
Abiejuose reportažuose pastebima, kaip Diana nualpo, kai gyvūnas buvo išdarinėjamas. Tačiau niekas nepastebėjo, kad jaunoji Velso princesė tuo metu galbūt jau laukėsi Viljamo.
Netrukus po šaudymo Balmorale Diana nusprendžia, kad daugiau ji nebemedžios.
„Manęs daugiau tai nedomina“, – sako ji. Ir pareiškia, kad ji tik todėl nušovė elnią, kad „jie to norėjo“.
Iš dalies jos nepasitenkinimą kelia ir antipatija uošviams, ypač po skyrybų. Karališkoji šeima „pastūmėjo princus prie tradicinio šios šeimos „vyriškumo“ – lapių medžioklės ir polo. Nepaisydami Dianos sūnums diegiamo emocingumo, natūralumo, atvirumo, sąžiningumo“, – sako Ričardas Grynas (Richard Greene), mokantis Dianą kalbėti viešai.
„Viena iš pagrindinių priežasčių, kodėl tai jai labai nepatiko, – komentuoja šaltinis, – buvo ta, kad šis užsiėmimas „juos darė labiau Vindzorais“ ir atimdavo laiką, kurį jie vasarą būtų galėję praleisti su ja. – Šaltinis pridūrė: – Ji kartais sakydavo draugams, kad nekentė rugpjūtį likti viena, kai jie „išvykdavo žudyti gyvūnų“.
„Kas atsitikę šiai šeimai, kad jiems patinka žudyti gyvūnus?“ – Diana skundžiasi virtuvės šefui Darenui Makgreidžiui. Jai apmaudu galvoti apie berniukus „kruvinomis rankomis“. Kartą, kai berniukai grįžta iš triušių medžioklės, ji juos bara: „Turėtumėte gėdytis. Blogai žudyti mažus gyvūnėlius, – sako ji. – Dabar aš jus vadinsiu Velso žudikais.“
Berniukams ši pravardė atrodo juokinga.
„Nesijuokite, – atkerta motina. – Tai nejuokinga. Jūs dalyvavote nekaltų gyvūnų žudyme. Mažas triušiukas ar zuikis niekam nedaro žalos.“
Diana taip pat liovėsi dėvėti kailius – net dirbtinius. Po to, kai devintojo dešimtmečio pradžioje ji buvo tapusi prieš kailius nusiteikusių aktyvistų taikiniu.
„Taigi jie jau spintoje ir manęs su jais niekada nepamatysite“, – pareiškia apie baltus kailinius, kuriuos dėvėjo susitikime su Elizabet Teilor (Elizabeth Taylor). Ši sukėlė kritikos bangą, nors Diana greitai atskleidė, kad kailiniai dirbtiniai. O vėsų 1989-ųjų lapkričio vakarą Tiffanny pobūvyje Cliveden House dvare ji erzina prabangią „Dinastijos“ žvaigždę Džoaną Kolins, kad ši vilki audinių kailinius. Juokaudama ji aktorei mojuoja pirštu ir paskelbia: „Išdykėle, išdykėle. Nevalia dėvėti kailinių, nevalia dėvėti kailinių!“
Sėdintieji prie staliuko pratrūksta juoku dėl karališkojo įsakymo, o Kolins skubiai išsiunčia savo audinių kailinius. Bet po dviejų dienų, kai Kolins suserga gripu ir jos temperatūra pakyla iki 40 laipsnių, aktorė negali nustoti jaudintis: O Dieve, ar aš jau miriau, nes princesė Diana neleido man vilkėti kailinių?
Kovos su kailiais aktyvistai maloniai pareiškia, kad Diana atsivertė ir nurodo jos vardą kiekvienoje savo kampanijoje.
Diana labai gerai suprato ir bandė savo sūnums paaiškinti apie visuomenės suvokimą.
„Prisiminkite, kad daugiaaukščiame name visada yra kas nors, nenorintis pamatyti, kaip jūs nušaunate Bembį“, – ji įspėja juos.
Viljamas šios reakcijos skonį pajunta 1999 metų lapkritį, kai viešai debiutuoja lapių medžioklėje su hercogo Boforto medžiotojais. Jį kritikuoja tiek spauda, tiek parlamentas – esą jis toks „nejautrus ir arogantiškas“, be to, „viešai pritaria medžioklei“.
Dar pavojingesni Skotland Jardo pranešimai, kad Viljamą ir jo tėvą, princą Čarlzą, užsipuolė gyvūnų teisių gynėjų organizacija, pasisakanti prieš smurtą. Iš ekstremistų, nusivylusių dėl lapių medžioklių, Viljamas sulaukė grasinimų mirtimi.
Tačiau visi trys princai – tėvas ir sūnūs – mėgsta medžioti.
O kai Dianos nebėra, draugas pastebi: „Viljamas ir Haris dabar priklauso Vindzorams.“