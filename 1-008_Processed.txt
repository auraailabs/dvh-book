Aštuntas skyrius
Tūkstantis devyni šimtai aštuoniasdešimt pirmųjų metų vasaris
Londonas
Karalienė pakviečia šokti Eltoną Džoną.
Į vasario 19-ąją vyksiantį princo Endriu dvidešimt pirmojo gimtadienio pokylį Bakingamo rūmuose susirinks tūkstantis svečių. Šia proga įrengta mobilioji diskoteka, o rūmų išorinės kalkakmenio sienos užlietos psichodelinių šviesų.
Trisdešimt trejų metų roko žvaigždė, kitą mėnesį švęsiantis savo paties gimtadienį, pakviestas linksminti jaunesniuosius. Vis dėlto muzika groja taip tyliai, kad šokėjų kojų žingsniai skamba garsiau nei muzika.
Eltonas Džonas šoka su princese Ana pagal Elvio Preslio dainą "Haund dog". Prie jų prisijungia karalienė. Tačiau tada į pobūvių salę atvyksta Diana. Jis atpažįsta joje „giminingą sielą“ ir netrukus abu garsiai juokdamiesi šoka čarlstoną.
Kai vyresni svečiai palieka pobūvį, parenkamas geresnis grojaraštis. Diana sukasi nuo vieno partnerio prie kito. Netgi po to, kai Čarlzas nueina miegoti į savo kambarį.
Diana šoka iki penkių ryto, kai muzika begroja tik jai vienintelei.
Kupina vakaro energijos ji sugrįžta į kambarį ir paėmusi rašiklį parašo žinutę Džonui. Jis – naujas draugas, tas, kurį ji nori pažinti geriau.
Pobūvis sėkmingas. Ypač kaip daug svarbesnio įvykio – Dianos ir Čarlzo sužadėtuvių – priedanga.
Prieš keletą dienų į rūmus atvyko karališkasis juvelyras Deividas Tomasas, nešinas lagaminėliu. Jo tariamas turinys – žiedų su antspaudu rinkinys, kuriuos princas Endriu galėtų išsirinkti kaip gimtadienio dovaną. Tai buvo gudri apgaulė. Aksomu išklotame dėkle buvo daugybė moteriškų žiedų su deimantais ir safyrais.
„Kai princas Čarlzas šalia manęs, negali būti blogai“, – sako Diana, rūmų teritorijoje stovėdama su naujuoju sužadėtiniu.
Karalienė Elžbieta „su didžiuliu malonumu“ pranešė apie poros sužadėtuves žurnalistams, atvykusiems nušviesti karščiausias naujienas.
Į džiaugsmingą minią už rūmų vartų įsilieja ir britė mama su dešimtmete dukterimi. „Tegul Dievas palaimina šią gražią jauną porą, – sako jos leidiniui "Niu Jork Taims". – Mums pasiseks, jeigu jie taps mūsų karaliumi ir karaliene, ar ne?“
Komentuodamas dvylikos metų amžiaus skirtumą, Čarlzas linkęs greitai save nuvertinti. Jis sako reporteriams: „Manau, Diana išlaikys mane jauną.“ Ir priduria: „Manau, kad aš būsiu išsekintas.“
Diana atremia klausimus lengvabūdišku atsakymu: „Noriu pasakyti, kad skirtumas yra tiktai dvylika metų, juk dauguma žmonių susituokė turėdami tokį amžiaus skirtumą.“ Taip pat ir jos pačios mama ir tėvas, kuriems buvo aštuoniolika ir trisdešimt, kai susituokė tūkstantis devyni šimtai penkiasdešimt ketvirtaisiais metais.
Diana žiūri į kameras, vilkėdama kobalto mėlynumo kostiumėlį su sijonu, pirktą "Harods" parduotuvėje. Ji mūvi sužadėtuvių žiedą, pagamintą iš aštuoniolikos karatų aukso. Keturiolika deimantų supa pagrindinį žiedo akmenį – dvylikos karatų ovalų Ceilono safyrą, tokį patį giliai mėlyną, kaip ir jos akys.
Atsakydama į komentarus apie safyro dydį, Diana juokauja: „Aš dar negaliu įprasti jį mūvėti. Vieną dieną juo netgi susibraižiau nosį. Nes jis toks didelis – turiu omenyje žiedą.“
Jį išrinko karalienė ir princas Čarlzas.
Žiedas sukurtas pagal vestuvinę segę, kurią princas Albertas užsisakė iš "Haus of Garard" karalienei Viktorijai tūkstantis aštuoni šimtai keturiasdešimtaisiais metais.
„Prabangi segė, – dienoraštyje rašė karalienė Viktorija. – Didelis safyras, apsuptas deimantų, o tai tikrai gana gražu.“ Albertas jai padovanojo ją prieš pat jų vestuves. Ir ji didžiuodamasi ją segėjo ant baltos vestuvinės suknelės. Tūkstantis aštuoni šimtai keturiasdešimt trečiaisias Garard ji paskyrė karališkaisiais juvelyrais.
„Princas Čarlzas visada matė šią gražią safyro segę“, – sako Garrard atstovas spaudai. Taigi pamatęs žiedą „pamanė, kad jis tobulas“.
Diana neužsimena, kad jai labiau būtų patikęs „elegantiškesnis ir paprastesnis“ žiedas.
Vėliau, kai Diana ir Čarlzas žiūri įrašytas transliacijas, Diana atidžiai žvelgia į ekraną.
„O Dieve, aš atrodau tokia stora!“
„Tai tiesiog televizija. Nesijaudink dėl to. Atrodai puikiai, – Čarlzas uždeda ranką jai ant liemens. – O, truputį čia putli, ar ne?“
Štai taip. Aš nevaikščiosiu krypuodama kaip antis.
Ji pradeda greitąją bado dietą, nelinkusi valgyti visai nieko. „Antraip nenumesiu tiek svorio, kiek reikia“, – ji protestuoja, kai kiti sako, kad tai pernelyg ekstremalu.
Bet trečią dieną jos savikontrolė susilpnėja.
Suvenyrų parduotuvėje, kitoje gatvės pusėje nuo Bakingamo rūmų, ji nusiperka šokoladinių batonėlių.
Nulupa vieną pakuotę. Tada supranta, kad kąsdama vieną kąsnį po kito surijo visą šokoladą.
Tai suteikia pasitenkinimą. Lyg tave būtų apsivijusios rankos, bet tai laikina.
Diana pasišlykštėdama žiūri į tuščias saldainių pakuotes. Ji suvalgė visus batonėlius.
Negaliu patikėti tuo, ką padariau.
Vis dėlto ji žino, ką turi daryti toliau.