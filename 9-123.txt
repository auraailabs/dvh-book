123 skyrius
2021 m. pavasaris
Londonas
Karalienė sako, kad ji labai džiaugiasi“, – 1984-aisiais Valentino dieną, kai Velso princas ir princesė paskelbė apie antrąjį Dianos nėštumą (ji laukėsi kūdikio, kurį vėliau pavadino Hariu), rašė Telegraph. Lygiai po trisdešimt septynerių metų, 2021 m. vasario 14 d., 19.29 val., Haris ir Megan dalijasi žinia, kad „Arčis taps vyresniuoju „Mauntbatenų ir Vindzorų atžalos“ broliu.
20.56 val. ateina atsakymas iš Bakingamo rūmų: „Jos Didenybė Edinburgo kunigaikštis, Velso princas ir visa šeima labai džiaugiasi ir linki jiems geros kloties.“
Ši žinia pasirodo praėjus dienai po to, kai rūmus pasiekia žinia, kad Saseksai planuoja „intymų“ ir „išsamų“ interviu su savo vestuvių viešnia ir kaimyne Kalifornijoje Opra Vinfri. Nuo to laiko rūmai svarsto, ar nutraukti poros karališkąją globą.
Prieš praėjusiais metais vykusį „Sandringamo viršūnių susitikimą“ karalienė paprašė namų šeimininkės išvežti princą Filipą pasivažinėti. Taip ji apsaugojo savo vyrą, su kuriuo ji susituokusi jau septyniasdešimt dvejus metus, nuo sielvartavimų dėl mylimo anūko ketinimų atsisakyti karališkųjų pareigų.
2021 m. vasario 16 d. devyniasdešimt devynerių metų Filipas automobiliu skubiai nuvežamas į Londono Karaliaus Edvardo VII ligoninę, kur paguldomas stebėti. Tą pačią dieną rūmai paskelbia, kad Haris ir Megan negalės „užimti pareigų, susijusių su valstybės tarnyba“.
„Darykite tai, ką jums sako širdis“, – Diana visada sakydavo sūnums. Haris aistringai laikėsi motinos patarimo, tačiau tai turi savo kainą. Šiandien Megan pasitraukė iš Nacionalinio teatro globėjos pareigų, o Haris nutraukė karališkuosius ryšius su trimis sporto organizacijomis, be to, gali nepataisomai pašlyti šeimos santykiai.
„Tikiuosi, kad laikas viską išgydys“, – sako Hariui Opra Vinfri dviejų valandų interviu, transliuojamame kovo 7 dieną.
Ne tarp brolių.
„Ne, dar nesikalbėjau su juo, bet aš tai padarysiu“, – po kelių dienų sako Viljamas, reaguodamas į Hario atviravimus, kad Viljamas, kaip būsimasis karalius, yra „įkalintas“ savo karališkame vaidmenyje ir kad karališkoje šeimoje yra rasistų.
Viljamas guodžiasi savo draugams. Pasak jų, „įveikęs pyktį dėl to, kaip viskas įvyko, jis ėmė gedėti prarasto brolio. Jie dalijosi viskuo savo gyvenime – biuru, fondu, susitikimais, kartu praleido daugybę dienų ir jiems buvo smagu. Jam to trūks amžinai.“
Abiejų – Hario ir Viljamo – netektį dar labiau apsunkina balandžio 9-ąją Vindzoro pilyje, likus dviem mėnesiams iki šimtojo gimtadienio, miręs princas Filipas. Visoje šalyje skambant ginklų salvėms Edinburgo hercogo garbei, du princai, kuriuos skiria tūkstančiai mylių, atskirai prisimena senelį.
„Pasiilgsiu savo senelio, – balandžio 11 dieną 14.00 val. paskelbia Viljamas Kensingtono rūmų interneto svetainėje, – bet žinau, kad jis norėtų, jog dirbtume toliau.“
Po trisdešimties minučių pasirodžiusioje Hario žinutėje pareiga neminima, tik džiaugsmas. „Mano senelis: kepsnių meistras, pokštų legenda ir šmaikštus iki pat pabaigos.“
2015 metų liepą Karališkųjų oro pajėgų renginyje, skirtame mūšio dėl Didžiosios Britanijos septyniasdešimt penktosioms metinėms paminėti, kai fotografas per ilgai užtruko darydamas karališkąjį portretą, Filipas sušuko: „Tiesiog nufotografuokite tą prakeiktą nuotrauką!“, o princas Viljamas negalėjo nustoti nervingai kikenti. Diana dar vaikystėje perspėjo savo sūnus dėl legendinio senelio temperamento, sakydama: „Niekada, niekada ant nieko nerėkaukite taip, kaip tai daro princas Filipas.“
Atletiškas kariškis, aistringai siekiantis išsaugoti planetą, daug mąstė apie savo santykius su vyresniuoju sūnumi. Apie Čarlzą Filipas pastebėjo: „Jis yra romantikas, o aš – pragmatikas. O kadangi nematau dalykų taip, kaip juos matytų romantikas, jaučiuosi bejausmis.“
Kaip ir dieną prieš Dianos laidotuves, ašarojantis Čarlzas apžiūrinėja gausias gėlių kompozicijas, paliktas Filipui prie Bakingamo rūmų ir Vindzoro pilies, kur balandžio 17-ąją Šv. Jurgio koplyčioje vyks paties Filipo surežisuotos laidotuvės.
Vienas gerbėjas pagamino Land Rover modelį su užrašu THE DUKE R.I.P. ant stogo. Ši miniatiūra – tai užuomina į tamsiai žalios spalvos karinį Land Rover Defender TD5 130, kurį Filipas 2003 metais, būdamas aštuoniasdešimt dvejų, pradėjo modifikuoti specialiai šiai progai. Jo atviras viršus pritaikytas rankų darbo angliško ąžuolo karstui vežti.
Išsamus planas parengtas tik Vindzoro pilies teritorijoje ir, kaip ir kiti vyresniųjų karališkosios šeimos narių laidotuvių planai, turi kodinį pavadinimą: „Operacija London Bridge“, skirta karalienei Elžbietai, „Operacija Menai Bridge“ Velse, skirta princui Čarlzui, ir „Operacija Tay Bridge“ Škotijoje, skirta karalienei motinai, bet panaudota Dianai, kurios laidotuvės vyko pagal paskubomis perdirbtą Čarlzo močiutės laidotuvių planą. Princo Filipo planas „Operacija Forth Bridge“ pavadintas pagal 1890 metais iškilusį geležinkelio statinį ir UNESCO paveldo objektą Edinburge.
Pagal Filipo pageidavimą jo karstą nuo valstybinio įėjimo į pilį žemyn nuo kalvos iki Šv. Jurgio koplyčios rankomis neš Karalienės kuopos 1-ojo bataliono Grenadierių gvardijos kariai. Kad tarp brolių Velsų tvyranti įtampa nesutrikdytų atsisveikinimo su Filipu, nustatomas aprangos kodas. Nė vienas karališkosios šeimos vyras nedėvės uniformos. Jie privalo vilkėti dieninius kostiumus ir juodus kaklaraiščius, tačiau gali pasipuošti kariniais medaliais. Moterys turi dėvėti paprastus juodus drabužius.
Karalienė nustato karališkąją eilę, einančią paskui Filipo karstą. Čarlzas vadovauja karališkajam flangui, kurį sudaro keturi karalienės ir Filipo vaikai ir trys jų anūkai, o princesės Anos sūnus Peteris Filipsas stovi tarp Viljamo ir Hario.
Kol šeima eina pėsčiomis, karalienę veža 2002 metais jos auksiniam jubiliejui sukurtas automobilis Bentley.
Ji įžengia į koplyčią.
15.00 val. Londono gatvėse ir visoje šalyje įsivyrauja tyla – prasideda tylos minutė, žyminti perėjimą nuo procesijos prie pamaldų.
„Ji yra karalienė. Ji elgiasi nepaprastai oriai ir nepaprastai drąsiai, kaip visada“, – BBC sako Kenterberio arkivyskupas Džastinas Velbis (Justin Welby), svarstydamas apie tai, kas monarchei neabejotinai būtų „skausminga akimirka“. Tuo metu ji atsisveikina su žmogumi, su kuriuo buvo susituokusi septyniasdešimt trejus metus.
Manau, kad tai turi būti labai, labai gilus dalykas kiekvieno žmogaus gyvenime.“
Arkivyskupas šiandien turi palaiminti velionį Filipą toje pačioje koplyčioje, kurioje jis sutuokė Harį ir Megan. Ryškus kontrastas – palyginti su 600 svečių, 2018 metais buvusių šios sąjungos liudininkais, o dabar dėl COVID-19 apribojimų laidotuvėse dalyvauja tik 30 šeimos narių. Šeštą mėnesį nėščios Megan tarp jų nėra. Ji lieka Kalifornijoje su Arčiu, nes gydytojai jai patarė nekeliauti. Dienraštis The Daily Mail klausia Hario, vieno grįžusio į Angliją gedėti: JEI BŪTUM VILJAMAS, AR GALĖTUM ATLEISTI HARIUI?
Šv. Jurgio chore karalienė sėdi su kauke ir vieniša. Ji nusišluosto nuriedėjusią vienintelę ašarą.
Po keturių dienų ji minės savo devyniasdešimt penktąjį gimtadienį – ir pirmąjį kaip našlė.
Balandžio 21 dieną oficialiai gedinti karalienė privačiai pietauja su visais savo vaikais, išskyrus Čarlzą, kuris yra Velse. Haid parke ir Londono Taueryje nenuaidės patrankos salvės. Nebus gimtadienio portreto.
Viljamo ir Keitės portretas pasirodys balandžio 29-ąją. Fotografas Krisas Floidas (Chris Floyd) įamžino „alavines“ vestuvių metines švenčiančią porą, abu apsirengusius mėlynai, besišypsančius priešais Kensingtono rūmus.
Express skelbia: PRAĖJUS 10 METŲ, MONARCHIJA YRA SAUGI KEITĖS IR VILJAMO RANKOSE.
Dar ne dabar.
Viljamas sako, jog karalienė „norės perduoti valdžią žinodama, kad padarė viską, ką galėjo, kad nesigaili ir neturi jokių nebaigtų darbų, kad padarė viską, ką galėjo, dėl šalies ir kad niekam nenusileido – jai tai labai svarbu“.
