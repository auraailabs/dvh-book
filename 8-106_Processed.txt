8 DALIS
Karininkai ir džentelmenai
106 skyrius
2011 m. spalio mėn.
El Centras, Kalifornija
Apsirengęs kamufliažine uniforma ir nešinas savo įranga kapitonas Haris Velsas (564673) leidžiasi kariuomenės oro korpuso lėktuvo laiptais.
Haris yra JAV karinių oro pajėgų aviacijos bazėje El Centre, už 110 mylių į rytus nuo San Diego – tai visame pasaulyje geriausiai žinomo klasikinio karinio filmo „Asai“ (Top Gun) veiksmo vieta.
Jis yra vienas iš dvidešimties britų pilotų, atvykusių į „Purpurinio erelio“ (Crimson Eagle) pratybas – tai aštuonias savaites truksiantys Apache sraigtasparnių valdymo mokymai. „Man labai, labai pasisekė, kad turiu galimybę skraidyti sraigtasparniais, o dar labiau pasisekė, kad galiu skraidyti su Apache, – pripažįsta jis. – Tai fantastiškas įrenginys, jis veikia tarsi robotas.“
Nors po brolio vedybų dvidešimt septynerių metų jaunuolis laikomas vienu geidžiamiausių pasaulio jaunikių, 45 milijonus svarų sterlingų kainuojančio Apache sraigtasparnio pilotų įguloje Haris išdidžiai priskiria sau šaukinį „Bjaurusis“.
„Visada norėjau būti „Bjaurusis“, – sako jis. Kaip ir likęs jo dalinys – 662-oji eskadrilė, trečiojo pulko karinių oro pajėgų korpusas – Haris nešioja ženklelį su šūkiu GO UGLY EARLY ir teigia, kad sraigtasparnis „yra gana bjaurus žvėris, ir aš manau, kad tai labai šaunu“.
„Man tai patinka, nes esu iš tų žmonių, kurie mėgsta žaisti PlayStation ir Xbox, spaudydamas nykščius mėgstu manyti, kad esu gana naudingas“, – priduria jis su žavinga saviironija.
„Haris neišlaikys egzamino, bet, Dieve mano, jis moka valdyti sraigtasparnį“, – sako jo artimas draugas. „Apache pilotu gali tapti nebent būdamas tarp dešimties geriausiųjų.“ Viljamas yra „pastovus vyrukas, neemocingas ir nepalaužiamas“, o Haris yra „romantikas“.
Vietos moterys – ir netoliese esančio San Diego moterys – tikrai to tikisi. Internete kylantis jaudulys dėl galimo romano su princu primena vieną iš atakos sraigtasparnio šūkių: „Visada į priekį, niekada nepasiduok.“
„Kiekviena tikisi, kad bus dar viena princesės dienoraščio istorija“, – pasakė viena moteris iš El Centro baro Burgers & Beer.
Tačiau liūdnai pagarsėjęs kaip vienišius nuo pat išsiskyrimo su Čelse Deivi, Haris visada atsako taip pat, kai jam užduodamas klausimas „Kada ketini vesti?“.
„Netrukus.“
Šiuo metu jis susitelkęs į taktinius mokymus. Haris vykdo dieninius ir naktinius skrydžius su Apache ir yra atsakingas už ginkluotę, įskaitant Hellfire raketas. Kalifornijos kariniai poligonai atkartoja Afganistano dykumos sąlygas – įskaitant karštį, kai temperatūra pakyla aukščiau keturiasdešimties laipsnių.
Hariui ir kitiems „Purpurinio erelio“ pratybų dalyviams suteikiamas keturiasdešimt aštuonių valandų poilsis, išvykai pasirenkamas Las Vegasas. Per Padėkos dienos savaitę griežtai saugomas Haris apsilanko viešbučio Wynn naktiniame klube XS, kur nufotografuojamas vilkintis mėlynus languotus marškinius su prasegta apykakle ir kažką šnabždantis į ausį brunetei padavėjai.
Britų karališkosios artilerijos pulkininkas Baris Dženkinsas (Barry Jenkinsas) pritartų tokiam įvaizdžiui – bent jau tam, ką dėvi Haris. Buvo išplatintas išsamus pulkininko pareiškimas, kuriame jaunesniesiems karininkams priekaištaujama dėl prasto civilinių drabužių pasirinkimo. „Kalbu ne tik apie nekokybišką, bet ir apie netvarkingą, apšiurusią aprangą“, – apgailestauja Dženkinsas, kuris prastus kostiumus ir kaklaraiščius palygina su tais, kuriuos matome televizijos laidos „Mokinys“ (The Apprentice) pusfinalyje“. Jis pataria: „Jei abejojate, sekite princų Viljamo ir Hario civilinės aprangos pavyzdžiu“.
Kitą mėnesį Haris ir Viljamas tikrai atrodo elegantiškai, kai gruodžio mėnesį Londono karo muziejuje vykusiame renginyje vilki „black tie“ aprangos kodą atitinkančius drabužius.
„Aš esu jaunas armijos karininkas, esu kareivis“, – kalba Haris per apdovanojimų ceremoniją Millies, kurioje pagerbiami „drąsiausi iš drąsiausių Didžiosios Britanijos karių, jūreivių ir lakūnų“.
„Kaip ir mano brolis, – tęsia jis, – turiu daug vilčių ir siekių vykti į naujas misijas, taip pat jaučiu panašų nerimą kaip ir visi tie, kurie tarnauja mūsų karalienei ir šaliai.“
Harį neramina asmeninė šlovė ir tai, ką ji reiškia jo, kaip kario, gyvenimui. Vasario mėnesį Didžiosios Britanijos žaislų kompanija Hornby, kurios specializacija – traukinukai, išleidžia plastikinių figūrėlių partiją su kareiviška uniforma, figūrėlė sukurta pagal 2008 metais Helmando provincijoje patruliuojančio Hario nuotrauką. Trijų colių plastikinė figūrėlė parduodama su ginklų ir karinės įrangos kopijomis, nors garsusis princo veidas nėra išryškinamas.
Hario žinomumas reiškia, kad į jį specialiai taikomasi. Niekas taip nelaukia jo sugrįžimo į Afganistaną su 16-ąja oro desanto brigada kaip talibai, kurie nuolat stebi princo judėjimą. Tų pačių metų vasarį Talibano atstovas Zabiulahas Mudžahidas (Zabiullah Mujahid) paskelbia: „Mes ir toliau ginsimės nuo visų įsibrovėlių, taip pat panaudosime visas savo pajėgas, kad nužudytume arba sugautume princą.“
Haris nesutrinka. Nebus jokių komentarų žiniasklaidai ar papildomo saugumo priemonių.
„Manoma, kad buvimas Apache pilotu suteikia anonimiškumo, bet pats Apache taip pat yra taikinys, – teigia karališkieji šaltiniai. – Negali būti dar didesniu taikiniu nei jau esi.“