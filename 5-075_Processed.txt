75 skyrius
1997 m. rugsėjo 6 d.
Londonas
Townhouse studijoje Eltono Džono laukia prodiuseris Džordžas Martinas (George Martin), įžymus dėl darbo su The Beatles. Tačiau šiandien jo įgūdžiai bus išbandyti, kaip niekada anksčiau.
Įrašydamas Candle in the wind 1997 Eltonas Džonas kupinas jautrių emocijų. Šią dainą jis ką tik atliko Vestminsterio vienuolyne. Džonas įrašo fortepijoną ir vokalą, o Martinas prideda styginių ir medinių pučiamųjų aranžuotę.
„Svarbiausia, – sako Džonas, – singlas turi išeiti kaip įmanoma greičiau, kad žmonės galėtų ją prisiminti.“
Dvigubą singlą kartu su daina Something About the Way You Look Tonight numatoma išleisti rugsėjo 23-iąją.
Kelias į Altorpą
Tauta pagerbia Dianą tylos minute, net šviesoforai šviečia raudonai. Jos kūną vežantis limuzinas, lydimas plojimų, pradeda septyniasdešimt penkių mylių kelionę Altorpo link.
Arčiausiai automobilio stovintys žmonės mėto gėles.
Jų stiebai vis atsitrenkia į automobilio langus, vairuotojas turi įjungti valytuvus, kad galėtų matyti kelią. Vis dėlto ant stogo ir variklio dangčio susikaupia tiek gėlių, tad tenka sustabdyti automobilį ir jas nurinkti.
Spenserių šeima baiminasi netgi dėl mirusios Dianos saugumo. Čarlzas Spenseris persigalvojo – paskutine jos poilsio vieta pasirinko šeimos dvarą, o ne kriptą.
Policija motociklų eskortu lydi automobilį į greitkelį, vedantį į Gryt Bringtoną. Aukštai ant kalvos stovinčio kaimo pavadinimas reiškia „miestas ant krašto“. Jau dabar matyti, kaip jis pasikeitė. Vietiniai jaudinasi, kad „Dianos kapas bus kaip Elvio. Visi norės čia atvažiuoti išreikšti pagarbą“.
Tai vyksta jau šiandien, visą kelią iki Altorpą supančios rusvo akmens sienos. Galiausiai, kai šeima įvažiuoja į savo privačias valdas, žinomas kaip Ovalas – tai dekoratyvinis ežeras su centrine sala, – žmonių nebesimato.
Čia Diana ras privatumą, kurio visada troško.