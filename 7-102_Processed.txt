102 skyrius
2010 m. spalis
Kenija
Dvidešimt aštuonerių metų Viljamas išsinuomoja sraigtasparnį, kad paskraidytų su Keite. Jie skrenda 11 500 pėdų aukštyje, kad pasiektų tolimąjį Alisos ežerą Kenijoje, kuris yra už penkių mylių nuo pusiaujo.
Viljamas gerai pažįsta šią vietovę, dėl karališkųjų sąsajų ji praminta „Afrikos Balmoralu“. Alisos ežeras pavadintas karalienės Elžbietos tetos garbei, princesė Alisa čia lankėsi 1930 metais. Netoliese esančiame safario namelyje 1952 metais. dvidešimt penkerių metų Elžbieta „įlipo į medį kaip princesė, o nusileido kaip karalienė“, kai gavo žinią, kad jos tėvas Jurgis VI mirė miegodamas.
Jau tris savaites Viljamas savo kuprinėje nešiojasi brangų daiktą – aštuoniolikos karatų balto aukso žiedą. Jo centre yra dvylikos karatų apvalus safyras, kurį supa keturiolika deimantų.
„Tai buvo mano mamos sužadėtuvių žiedas, – sako jis, kai pasiperša Keitei spalio 20-ąją. – Aš pagalvojau, kad būtų labai gražu, nes akivaizdu, kad jos nebus šalia ir ji negalės dalytis tuo jauduliu ir linksmybėmis – tai mano būdas jausti ją šalia.“
„Jis labai gražus, – patikina Keitė. – Tikiuosi, kad būsiu jo verta. Jis labai, labai ypatingas.“
Viljamas žiedą gauna iš Hario. Po Dianos mirties abu broliai pasirinko mamą primenančius daiktus iš jos brangenybių. Viljamas išsirinko auksinį Cartier Tank laikrodį. Jį Dianai padovanojo jos tėvas grafas Spenseris. O Haris paprašė jos sužadėtuvių žiedo. „Kai buvau mažas berniukas, prisimenu, kaip laikydavau mamytės ranką. O nuo to žiedo man visada spausdavo ranką, nes jis buvo toks didelis“, – prisimena jis.
Kad Viljamas panaudotų tą žiedą piršdamasis Keitei buvo Hario idėja. „Ar nebūtų gražu, jei ji turėtų mamytės žiedą? – pasiūlo jis. – Vieną dieną tas žiedas atsidurs karališkame soste.“
Po Viljamo piršlybų ką tik susižadėjusi pora prisistato personalui kaip Vilis ir Keitė. Jie pasilieka per naktį trobelėje, kuri yra už trijų mylių nuo ežero. Vieta tokia atoki, kad svečiai turi atsivežti maisto.
„Nuostabiai praleidau dvidešimt keturias valandas, – spalio 21 dieną parašo lankytojų knygoje Keitė. – Man patiko židinio šiluma ir žvakių šviesa – tai labai romantiška!“
Viljamas pernelyg toli nuo šeimos, kad asmeniškai pasidalintų džiugiomis naujienomis. Taigi jis išsaugo paslaptį, kad Keitė priėmė jo pasiūlymą, netgi nuo karalienės.
Televizijos kanalas Channel 4 ignoruoja rašytinį kariuomenės vado sero Grahamo „Džoko“ Stirapo (Graham „Jock“ Stirrup) prašymą. Pasirodo laida, pavadinta „Princo Hario pagrobimas“.
Aktorius Sebastianas Reidas (Sebastian Reid) vaidina princą, kuris bando išvengti galimo pagrobimo pasekmių. Laidą transliuojantis kanalas tvirtina: „Potenciali rizika Hariui, jeigu jis vėl bus išsiųstas į Afganistaną, yra reali, tai puiki tema dokumentinei laidai.“
Viljamas ir Keitė mėgaujasi savo slaptomis sužadėtuvėmis net ir sugrįžę į Angliją. Tautų Sandraugos Atminimo dienos proga Viljamas skrenda į Helmando provincijoje esančią bazę, kad dalyvautų pamaldose, pagerbiančiose britų karius, kurie atidavė gyvybes Afganistane. „Netgi po mirties, – lapkričio 14 dieną Sunday Telegraph rašo Karališkųjų oro pajėgų skrydžių leitenantas, – tie, kurie paaukojo didžiausią auką, tarnauja mums visiems, jie vienija mus savo pavyzdžiu. Lūkesčius viršijantis pareigos jausmas ir noras apginti laisvę bet kokia kaina – tai vertybės, kurios iš tikrųjų yra svarbios. Tokio žmogiškumo turėtume siekti visi.“
Kitą dieną Viljamas parskrenda namo. Jo laukia trys svarbūs telefono skambučiai.