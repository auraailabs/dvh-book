91 skyrius
2006 m. pavasaris
Londonas
„Man patinka futbolas – mėgstu ir žaisti, ir žiūrėti“, – sako Viljamas.
Klarenso rūmuose dvidešimt trejų metų princas tampa naujuoju Futbolo asociacijos vadovu.
Naujasis Futbolo asociacijos prezidentas jaučia didelį entuziazmą šiam žaidimui ir norą imtis veiklos, tačiau pats pajuokauja, kad jo naujos pareigos suteiks gerą progą gauti „daugiau nemokamų bilietų“. O princas Čarlzas dar priduria, kad jie „turėjo būti labai nusivylę“, jei suteikė Viljamui tokį postą neatsižvelgdami į prastus jo įgūdžius aikštėje.
Mokyklos laikais „buvau labai rimtai įsitraukęs į futbolą“, sako princas Viljamas. Jis stebi namų rungtynes ir skelbia savo ištikimybę „Premier“ lygos komandai Aston Villa iš Birmingamo. Haris palaiko Londono Arsenal. Viljamas mėgsta palaikyti komandą, kuri gali „suteikti daug emocionalių akimirkų lygiai taip, kaip važinėjant amerikietiškais kalneliais“.
„Tai buvo pirmoji komanda, kurios žaidimą stebėjau Futbolo asociacijos iššūkio taurėje, – prisimena jis. – Man buvo gal dvylika ar vienuolika metų, kai nuėjau ten su krūva draugų.“
„Buvo fantastiška. Aš sėdėjau su visais fanais užsidėjęs raudoną kepurę, puikiai praleidau laiką su Birmingamo gerbėjais. Atmosfera buvo tokia draugiška, kad iš tikrųjų jaučiau bendrystę“, – sako princas.
„Man patiko, kad Villa turi savo istoriją, jie laimėjo Čempionų lygą ir panašiai. Aš pajutau tikrą ryšį su klubu, – pareiškia jis. – Villa buvo gerbtinas čempionato klubas ir tai atrodė labai ypatinga.“
Jis nepaminėjo dar vienos savo sportinės aistros.
Motociklų.
Kai tik gali, užsideda veidą dengiantį Arai šalmą su juodu skydu, Alpinestars aulinius batus bei pirštines. Užveda galingą keturių cilindrų variklio motociklą Triumph Daytona 600, kurį jam padovanojo per dvidešimt pirmąjį gimtadienį.
Daugybę metų jis norėjo motociklo. Paskutiniais metais Itono koledže net lankė parengiamuosius motociklų vairavimo kursus, nes viltingai tikėjosi, kad gaus 125 cm3 Kawasaki, kurio paprašė septynioliktajam gimtadieniui. Teko palaukti truputį ilgiau: kai 1999-aisiais gavo vairuotojo pažymėjimą, galėjo vairuoti baltą Volkswagen Golf su asmeniniu numeriu „WILLS 1“.
Vairuoti motociklą „rizika“, pritaria jis savo susirūpinusiam tėvui ir senelei. Jo nuomone, „jei esi tinkamai ir kruopščiai apmokytas, viskas turėtų būti gerai. Tiesiog turi žinoti, ką darai.“
„Man patinka viskas, kas susiję su motociklais,“ – pripažįsta jis, be to, yra dar vienas dalykas, kuris padeda sumažinti stresą kandidatui į Sendhursto akademiją. Kai Viljamas „įslysta“ į odinius motociklininko drabužius ir užsideda šalmą, jo Honda CBR 1100 XX Super Blackbird gali lėkti 280 km/h greičiu. Greičiau negu Ferrari ar Porshe. „Su motociklo šalmu galiu likti neatpažintas, o tai padeda man atsipalaiduoti.“
Karališkasis korespondentas Džeimsas Vitekeris, kuris matė, kaip Diana „nuolat sprukdavo nuo paparacų“, persekiojusių ją motociklais, labai stebėjosi, kad jos sūnus „naudoja motociklą dėl tų pačių priežasčių“.
Super Blackbird – vienas iš galingesnių Viljamo motociklų, jis daug greitesnis nei tie, kuriais važiuoja keturi asmens sargybiniai iš SO14 Royalty Protection Group, Čarlzo paskirtų, kad lydėtų princą viešuosiuose keliuose.
„Mano tėtis labai nerimauja, kad važinėju motociklu, – pripažįsta Viljamas, – bet nesistengia perdėtai saugoti.“