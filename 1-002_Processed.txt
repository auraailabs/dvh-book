2 skyrius
1978 m. balandžio 20 d.
Londonas
Šv. Jokūbo rūmuose karalienė motina stovi kartu su Rut Roš (Ruth Roche), ledi Fermoi, savo patikėtine ir freilina.
Karalienė motina susidomėjusi ledi Fermoi paaugle anūke. Jauniausioji Spenserių mergaitė, nors šiek tiek stamboka, bet gana aukšta, švytinčiomis akimis ir kerinčia šypsena.
Diana pasakė savo šeimai, kad „nori būti su žmonėmis ir gerai praleisti laiką, rūpintis kitais“.
Šiandien ji tai parodo, laisvai jausdamasi pobūvio minioje, sužavėdama vyresniuosius ir pakerėdama vaikus.
Diana buvo dar vaikas, kai jos mama, Rut duktė Francė (Frances), sukėlė viešą skandalą, palikdama savo vyrą, netrukus aštuntuoju grafu tapsiantį Spenserį. Paliko jį dėl vedusio tapetų įmonės paveldėtojo Piterio Šando Kydo (Peter Shand Kydd). Net kai Francė ir Piteris išsiskyrė su savo sutuoktiniais ir abu susituokė, jaunoji Diana nesiliovė tikėtis, kad jos mama vieną dieną grįš namo.
Džono Spenserio (Johnnie Spencer) antroji žmona Reinė Leg (Raine Legge), Dartmuto grafienė, karalienei motinai didelio įspūdžio nepadarė. Ar tiesa, kad grafo vaikai ją vadina „kandžiąja Reine“?
Karalienė motina žvalgosi po salę. Ji mano turinti nuotakos tėvui lordui Spenseriui pagirti jaunosios ledi Dianos šilumą ir eleganciją.
Grafas su dėkingumu pripažįsta jos gerumą.
„Bet dabar sudėtingiausias metas, – pataria jam. – Jūs turite pagalvoti apie jos būsimą gyvenimą.“
Šeima galvojo apie Dianos ateitį. Jie matė, kaip puikai ji tinka karalienės motinos antrajam anūkui. Iš tikrųjų jie tuo taip įsitikinę, kad Dianos artimi draugai ir šeima ją jau vadina „kunigaikštiene“.
Ar nebūtų puiku, jei Sara Spenser ištekėtų už princo Čarlzo, o Diana – už jo jaunesniojo brolio Endriu?