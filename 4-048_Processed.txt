Keturiasdešimt aštuntas skyrius
Tūkstantis devyni šimtai devyniasdešimt ketvirtųjų metų sausis
Australija
Princas Čarlzas leidžiasi į dvylikos dienų kelionę po Australiją. Sausio dvidešimt šeštąją, Australijos dieną, jis užlipa ant scenos ir apžvelgia Sidnėjaus Toumbalong parke susirinkusią minią.
Visi jo klausosi, bet vienas jaunuolis žiūri įdėmiau nei kiti.
Jis skuba į sceną, apsiginklavęs pistoletu.
Į Čarlzą jis iššauna dvi kulkas.
Abi tuščios.
Tas žmogus – Deividas Kengas, dvidešimt trejų metų studentas. Jis protestuoja dėl Australijoje sulaikomų Kambodžos valtininkų. Jis parašė laišką princui ir gavo personalo atsakymą, kad Čarlzas į tai negali įsitraukti.
„Minutę pamaniau, kad tai triukas. O tada supratau, kaip tai rimta, – sako žmogus, padėjęs parblokšti Kengą. – Atėjau iš antrosios eilės, o tada daviau gerą smūgį į galvą.“
Pavojui praėjus, Čarlzas pasitaiso rankogalių sąsagas ir plaukus ir tęsia ceremoniją. Nors pareigūnams pripažįsta, kad jausmas buvo toks, kaip „Kenijoje būti užpultam dramblio“.
Čarlzas po išsiskyrimo su Diana atkakliai siekia atkurti savo įvaizdį. Tai veikia.
„Princas Čarlzas buvo fantastiškas – toks šaltas ir tvirtas“, – sako praeivis.
Tai išgyvenimo instinktas, aiškina Čarlzas. „Žinote, praėjo tūkstančiai evoliucijos ir vystymosi metų, – pašmaikštavo jis australiškajam leidiniui – Negaliu jaudintis dėl to, ar puls žmonės iš minios, ar kas nors trenks man į galvą. Todėl, kad jaudindamasis negalėčiau normaliai gyventi.“
"Nain Network" televizijos interviu Čarlzas sako: „Ne visi esame kaip Džeimsas Bondas ar Indiana Džounsas. – Rankomis rodydamas karatė judesius, jis tęsia: – Jūs negalite atsistoti ant vienos kojos ir sakyti „ha!“.
Greitai jis gauna dar vieną progą įrodyti savo stiprybę.
Vasarį, penkių dienų kelionėje Naujojoje Zelandijoje, Oklande jis apžiūrinėja jachtas. Prie jo prieina vyresnio amžiaus vyras.
„Noriu pašalinti karališką dvoką!“ – sako vyras, virš galvos laikydamas metalinį daiktą.
Princo asmens apsaugos komanda apsupa antirojalistą. Pargriautas jis paleidžia savo ginklą – oro gaiviklio balionėlį.
Po keturių mėnesių, birželį, Čarlzas yra vienas iš vienuolikos karalienės lėktuvo keleivių, skrendančių iš Aberdyno į Ailos salą Škotijoje.
Čarlzo galvoje sukasi daug minčių. Šiandien bus rodomas televizijos dokumentinis filmas su keletu interviu, kuriuos jis davė žurnalistui Džonatanui Dimblbiui. Jis ten pavaizduotas palankiai, bet rizikingai, nes viešai prisipažįsta santuokinę neištikimybę.
Kai Dimblbis paklausia Čarlzo, ar jis bandė būti „ištikimas ir garbingas“, kai tūkstantis devyni šimtai aštuoniasdešimt pirmųjų metų birželį vedė Dianą Spenser, Čarlzas atsako: „Taip, visiškai taip.“ Tačiau po akimirkos patikslina: „Mes abu stengėmės, kol santuoka galutinai nežlugo.“
Šįvakar, kai bus rodomas filmas, jis norėtų būti atokioje saloje.
Trokšdamas prasiblaškyti, jis prieina prie Karališkųjų oro pajėgų eskadrilės vado, kapitono Grejamo Lorio ir paprašo leisti jam nutupdyti orlaivį.
Velso princas Karališkosiose oro pajėgose pakilo iki komandos kapitono dar tada, kai tūkstantis devyni šimtai septyniasdešimt pirmaisiais Karališkųjų oro pajėgų koledže Kranvelyje užsitarnavo „sparnus“. Tačiau vėliau dvidešimt trejus metus jis neskyrė dėmesio treniruotėms.
Loris sutinka perduoti jam lėktuvo valdymą.
Tai klaida.
Čarlzas nutupdo lėktuvą, bet slysta ratai. Jis įjungia stabdžius, bet per vėlai. Loris bando perimti lėktuvo valdymą ir ištaisyti Čarlzo klaidas. Tačiau nesugeba išsaugoti lėktuvo. Subliūkšta trys padangos, lėktuvas nuvažiuoja nuo nusileidimo tako ir sminga į purvyną.
„Tai nebuvo avarija, – gindamasis sako sutrikęs Čarlzas. – Deja, mes nuvažiavome nuo tako. Šito nerekomenduočiau.“
Tokios pat ir kitos dienos antraštės: "Čarlzas, princas, kuris nukrito ant žemės" - praneša "Deily Mail". Tačiau, istorija apie beveik įvykusią princo lėktuvo avariją ir daugiau nei vieno milijono dolerių nuostolius, kuriuos jis sukėlė, išspausdinta nuošaliai, septintame puslapyje.
Pirmame puslapyje kita naujiena: "Šiurpu. Jis paliko ją, kad pasimeilintų Kamilai."
Praėjusį vakarą, kai buvo rodomas dokumentinis filmas su Čarlzo interviu, Diana lankėsi "Vanity Fiėr" iškilmingoje vakarienėje. Juk aišku, kam buvo skirtos publikos simpatijos.
Visose nuotraukose – Diana, įeinanti į iškilmingą vakarienę puikiai tinkančia juoda suknele apnuogintais pečiais, trumpu, asimetrišku apvadu. Jos septynių eilių perlų vėrinys su safyru centre buvo karalienės motinos vestuvių dovana. Tas pats, kurį ji segėjo beveik prieš dešimt metų Baltuosiuose rūmuose šokdama su Džonu Travolta. Suknelė, sukurta Kristinos Stambolian, kabėjo jos spintoje trejus metus, niekada nedėvėta. Tačiau tą vakarą, kai jos vyras galiausiai papasakojo tiesą apie savo ilgalaikį romaną, tai puikus pasirinkimas. Spauda jos prigludusią suknelę pavadina „keršto suknele“.
Dokumentinis filmas ir Čarlzo prisipažinimas monarchijai sukėlė nesuskaičiuojamos žalos. Apklausos teigia, kad „stulbinantys aštuoniasdešimt keturi procentai žmonių teigia, jog Čarlzas pakenkė karališkajai šeimai, prisipažindamas apie savo romaną su Kamila Parker Bouls“. Ir beveik pusė respondentų mano, kad tai pranašauja monarchijos pabaigą.