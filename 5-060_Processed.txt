5 DALIS
Žmonių princesė
60 skyrius
1997 m. rugpjūčio 7 d.
Kelyje iš Portsmuto į Škotiją
Jachta Britannia prasideda kasmetinis karalienės vasaros kruizas į vakarines Škotijos salas.
Viljamas ir Haris stovi prie jachtos turėklo kartu su savo pusbroliais Piteriu ir Zara Filipsais (Peter, Zara Phillips), princesės Anos vaikais. Tai paskutinė galimybė keturiems jauniesiems Vindzorams pažaisti ant šio penkių aukštų laivo denio. Jachta nukeliavo daugiau kaip milijoną jūrmylių. Joje net keturios poros praleido medaus mėnesius, įskaitant Čarlzą su Diana. 1997 m. gruodžio 11 d. „plaukiojančių rūmų“ eksploatacija bus nutraukta.
„Britannia yra ta vieta, kurioje aš iš tikrųjų galiu pailsėti“, – sako karalienė. Tačiau naujausios žinios nesikeičia.
Antraštėse dominuoja vienas vardas.
The Express skelbia: DIANOS KRUIZAS SU PLEIBOJUMI: PRINCESĖ PENKIAS IDILIŠKAS DIENAS PRALEIDŽIA SU HARRODS BOSO SŪNUMI.
The Daily Mail antraštė: DIANA: TAI TIKRA ROMANTIKA.
The Daily Mirror: DIANA: AŠ ESU TAIP ĮSIMYLĖJUSI.
The Sun: ROMANTIŠKA VAKARIENĖ NAUJOJO MYLIMOJO BUTE LONDONE. O TADA – ATSISVEIKINIMO BUČINYS PRIEŠ KELIONĘ Į BOSNIJĄ.
Laikraščiai įnirtingai varžosi dėl Dianos ir Dodžio nuotraukų iš atostogų Sent Tropeze. Žurnalistai pateikia galybę ilgų reportažų ir nuomonių.
„Terminas „pleibojus“ galbūt buvo sukurtas Dodžiui Fajedui, – rašo Evening Standard korespondentas Gervasas Vebas (Gervase Webb). – Jeigu būčiau iš karališkosios šeimos, – tęsia apžvalgininkas, – nusiraučiau nuo galvos plaukus.“
Tačiau reikšmingesnė antraštė pasirodė prieš dvi dienas: IŠŠŪKIUS MĖGSTANGTI DIANA JAU PAKELIUI Į BOSNIJĄ. Ji pradeda humanitarinę kelionę į Bosniją ir Hercegoviną aplankyti sausumos minų aukų.
Panašu, kad ministras pirmininkas Tonis Bleiras (Tony Blair) tam pritaria. Jis neseniai įveikė konservatorių partijos ministrą pirmininką Džoną Meidžorą (John Major) kovoje dėl aukščiausiojo posto iš dalies ir dėl to, kad Meidžoras prieštaravo sausumos minų uždraudimui.
„Reikalai gali tik pagerėti“, – leiboristų partijos lyderis pažadėjo savo pavasarinėje kampanijoje.
Tai pažadas, kuriuo jie visi norėtų tikėti. Dianai skrendant į Rytus privačiu lėktuvu, pasiskolintu iš finansininko Džordžo Soroso (George Soros), Britannia plaukia toliau.