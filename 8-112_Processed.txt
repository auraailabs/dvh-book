112 skyrius
2013 m. liepos 2 d.
Londonas
„Ar norite, kad Keitė pagimdytų berniuką, ar mergaitę?“ – liepos 17-ąją karalienės klausia dešimtmetė Fei Beiti (Fay Batey). Monarchė vaikštinėja prie Bakingamo rūmų, kur vos daugiau nei prieš mėnesį Kembridžo hercogienė, pasipuošusi rausvu paltu, padabintu perlinėmis sagomis, ir segėdama perlų auskarus, pasirodė rūmų balkone per Trooping the Colour paradą – paskutinį karališkąjį renginį prieš Keitės gimdymą.
„Nemanau, kad man tai svarbu, – karalienė Elžbieta atsako moksleivei, paskui priduria: – Labai norėčiau, kad tai įvyktų, nes netrukus keliauju atostogauti... Norėčiau, kad kūdikis paskubėtų. Jokių ženklų dar nėra!“
Prie Lindo sparno Šv. Marijos ligoninėje – toje pačioje palatoje maždaug prieš trisdešimt vienerius metus Diana pagimdė Viljamą – jau vyksta operacija „Keitė laukiasi“. Fotografai pristatė kopėčių, užsiimdami patogias pozicijas, ir budi jose jau kelios savaitės. Galiausiai pirmadienį, liepos 22 dieną, rūmai elektroniniu paštu praneša spaudai: „Kembridžo hercogienė 16.24 val. saugiai pagimdė sūnų. Gimdyme dalyvavo Kembridžo kunigaikštis. Sužinoję apie tai karalienė, Edinburgo hercogas, Velso princas, Kornvalio kunigaikštienė, princas Haris ir abiejų šeimų nariai džiaugiasi žinia. Jos Karališkoji Aukštybė ir jos kūdikis jaučiasi gerai ir liks ligoninėje per naktį.“
Dar nespėta ant rūmų vartų iškabinti tradicinio pranešimo, o iš minios, susirinkusios laukti atvykstančio mažojo princo, kuris dabar paveldėjimo eilėje nustūmė savo dėdę Harį į žemesnę vietą, pasigirsta trys džiaugsmingi šūksniai.
„Labas rytas, seneli“, – pasveikinamas Čarlzas, liepos 23 dieną su Kamila apsilankęs Rytų Jorkšyre. Čarlzas spinduliuoja. „Nepaprastai didžiuojuosi ir džiaugiuosi pirmą kartą tapęs seneliu“, – sako jis.
19.14 val. Viljamas ir Keitė mėlynai apsirengę išeina iš Lindo sparno tradiciniam karališkojo naujagimio pristatymui. Keitės plaukai tobulai sušukuoti, o jos Dženės Pekham (Jenny Packham) sukurta krepdešino suknelė smulkiais taškeliais yra duoklė Dianai, kuri tokią pat suknelę vilkėjo, kai pirmą kartą prieš kameras parodė tik ką gimusį Viljamą.
„Iš tikrųjų tai mes patys jį pirmąkart matome, – sako Viljamas apie savo naujagimį sūnų, – todėl turime deramą progą tuo pasinaudoti.“
„Tai labai jautru. Tai toks ypatingas metas, – priduria Keitė. – Manau, kad bet kuris iš tėvų žino, koks tai jausmas.“
„Pirmagimis yra labai ypatingas“, – pastebi karalienė Elžbieta, sulaukusi savo pirmojo proanūkio (ir trečiojo provaikaičio po dviejų princesės Anos anūkių).
Viljamas atsisuka į žmoną. „Laimei, jis panašus į ją.“ Užsimindamas apie savo sparčiai retėjančius plaukus, jis pajuokauja: „Ačiū Dievui, jis jų turi kur kas daugiau nei aš.“
Paklaustas, kokiu vardu bus vadinamas kūdikis, Viljamas atsako: „Vis dar tariamės, kaip jis bus vadinamas, tačiau tai nuspręsime jau artimiausiu metu.“
Nesutrumpintas kūdikio vardas – Džordžas Aleksandras Luisas (George Alexander Louis), arba Jo Karališkoji Didenybė Kembridžo princas Džordžas, – bus paskelbtas po dviejų dienų. Čarlzas ir Diana tik po savaitės pasidalijo oficialiu Viljamo vardu, o būsimoji karalienė Elžbieta ir princas Filipas užtruko visą mėnesį, kol atskleidė Čarlzui išrinktus vardus.
Tapęs dėde, Haris sako, kad rūpinsis, jog kūdikis „būtų gerai auklėjamas, saugomas nuo pavojų, ir užtikrins, kad jam būtų smagu“. Jis įspėja Viljamą: „Tikiuosi, kad mano brolis žino, kaip brangiai kainuoja mano, kaip auklės, paslaugos.“