77 skyrius
1998 m. birželio 27 d.
Altorpas
Praėjus dešimčiai mėnesių po Dianos mirties ir likus penkioms dienoms iki jai būtų sukakę trisdešimt septyneri, jos brolis grafas Spenseris paveldėtus šeimos namus atveria 15 000 popmuzikos ir velionės princesės gerbėjų.
Dianos, Velso princesės, pagerbimo koncertas – taip pat ir galimybė publikai pamatyti Altorpo dvarą. Bilietai greitai išparduodami. Tačiau dauguma žmonių skundžiasi dėl kainos – 39,50 svaro (63 JAV dolerių) – tai brangiausias koncertas Britanijoje.
Pajamos, kaip sako jos brolis, atiteks Dianos, Velso princesės, atminimo fondui. Tačiau Spenserių šeima dalį pajamų – 9,50 svaro (15 JAV dolerių) iš kiekvieno bilieto skirs antrajam projektui – Dianos muziejui įkurti.
Dianos draugai visas pastangas dėl jos atminimo vadina „Dianos šalimi“. Jiems tai atrodo truputį neskoninga.
Grafas Spenseris pakviečia princą Čarlzą, Viljamą ir Harį dalyvauti koncerte ir apžiūrėti Altorpo dvare eksponuojamas nuotraukas bei atminimo daiktus. Jie atsisako.
Taip pat pasielgia Filas Kolinsas, Eltonas Džonas, Polas Makartnis, Džordžas Maiklas ir kiti muzikantai. Kai kurie kalba apie tvarkaraščio užimtumą, o kiti skundžiasi neįperkamais koncerto bilietais.
Atvyksta Dianos draugai ir mėgstamiausieji – Klifas Ričardas ir Krisas de Burgas kartu su Duran Duran. Pagerbimo koncertą ši grupė pradeda 1982 metų hitu Save a Prayer.
1998 m. rugpjūčio 31 d., per pirmąsias Dianos mirties metines, karališkoji šeima grįžta į Crathie bažnyčią. Ten pirmadienį vyks privačios pamaldos – „asmeninių apmąstymų laikas“.
Karalienės aštuoniolikos pėdų ilgio Rolls-Royce važiuoja siaura Elmyr Porto, Češyre, gatve. Vairuotojas stengiasi, kad automobilis pločiu ir ilgiu įsitektų ir privažiuotų kuo arčiau. Galiausiai pameta Karališkojo standarto vėliavą, besiplaiksčiusią virš automobilio.
Šiandien septyniasdešimt dvejų metų karalienė pirmąkart apsilankys Viljamo ir Hario mėgstamiausiame restorane – McDonald’s.
Dėvėdama ryškų aukso spalvos kostiumėlį ji pasisveikina su darbuotojais ir paklausia, ar šie labai užsiėmę.
Gvinet Liuis (Gwynneth Lewis), sena personalo darbuotoja, sako: „Tikiuosi, kad karalienė norėtų žinoti, ką mėgsta jos anūkai. Esu tikra, jiems patiks mėsainiai.“
„Prisiminti Dianą yra svarbu, – Birmingamo arkivyskupas kalba apie metines. – Bet taip pat svarbu ją paleisti. Laikas leisti Dianai ilsėtis ramybėje.“
Tiesos blyksniai spindi ryškiau nei atsiminimai.
Tą akimirką Katerina Grejam (Katharine Graham) iš Washington Post išgirsta, kaip jos brangi draugė Diana apnuogina savo sielą.
„Ar tu loši?“ – ji prisimena, kaip kažkas paklausė princesės.
Ne kortomis, – atsako Diana. – Bet gyvenimu.