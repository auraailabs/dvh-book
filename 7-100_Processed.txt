100 skyrius
2009 m. birželis
Šrousberis
„Mes abu stengiamės tapti sraigtasparnių pilotais“, – sako Haris, praėjus metams nuo to laiko, kai paskelbė pereinąs į oro pajėgas. Jis taip pat pabrėžia savo tikslus. „Vėl išvykti į Afganistaną būtų fantastiška. O geriausias mano šansas tai padaryti – skraidyti malūnsparniu. Tikiuosi viską padaryti dar geriau negu geriausiai.“
„Jeigu Haris gali tai padaryti, galiu ir aš“, – pareiškia Viljamas. 2009 m. birželio 18 d., liko trys dienos iki jo dvidešimt septintojo gimtadienio. Broliai stovi ant nusileidimo tako sraigtasparnių skraidymo mokykloje. Jie duoda retą bendrą interviu. Kaip būsimojo karaliaus, Viljamo siekiai atsidurti priešakinėse fronto linijose išlieka „žinoma, mano mintyse. Kai kalbu su visais kitais, atrodo, kad tai neįmanoma. Bet dar pasilieku viltį, kad yra šansas“.
Nuo sausio, kai broliai įsikūrė atskirai nuo Čarlzo, jie dalinosi kotedžu Karališkųjų oro pajėgų bazėje. „Pirmą ir paskutinį kartą mes gyvename kartu“, – juokauja Haris. Viljamas papriekaištavo, kad jis gamina maistą, o „Haris plauna indus, bet didžiąją dalį jų palieka kriauklėje, o aš ryte turiu juos išplauti“.
„O, tai melas, visiškas melas“, – atsikerta Haris.
Kai šaldytuvas tuščias, jie nuvažiuoja 85 000 svarų vertės Range Rover Vogue iki Tesco, esančio Šrousberyje. Jų misija yra maisto produktai. Jie prikrauna vežimėlį alkoholio butelių, saldumynų ir Viljamo mėgstamo sūrio President Brie. Tada sustoja prie abiem patinkančio McDonald’s, kur mama juos nusiveždavo specialioms vaišėms.
Diana paliko šešiaženklį palikimą, skirtą labdarai, spalį princai įkuria Princo Viljamo ir princo Hario fondą. Ilgametė Čarlzo patarėja Džulija Kleverdon jaučia jų „didžiulę verslumo energiją“ ir įgimtą supratimą apie filantropiją, bet pataria rinktis tik tuos mecenatus, kurie atitinka jų troškimus. „Jie turi tai stipriai pajusti, kitaip viskas liks tik simboliška“, – sako jų privatus sekretorius Džeimis Louveris Pinkertonas (Jamie Lowther-Pinkerton).
Pirmasis Viljamo labdaringos veiklos laukas – Jungtinės Karalystės labdaros organizacija Centrepoint, kurią „paveldėjo“ iš mamos. Diana ją globojo nuo 1992 metų iki mirties 1997-aisiais.
Organizacija rūpinasi benamiais žmonėmis, ypač jaunais. 2008 metų lapkritį, minint Centrepoint keturiasdešimtmetį, Viljamas prisiminė, kaip kartu su Diana lankėsi centre, kai dar buvo paauglys. Jis teigia, kad „kilnių ir dosnių paslaugų organizacija, kurią reprezentuoja Centrepoint, liko kartu su manimi, todėl tai buvo pirmoji labdaros organizacija, su kuria norėjau būti siejamas“.
Centrepoint generalinis direktorius Sejis Obakinas (Seyi Obakin) pirmasis pasiūlė princui imtis veiklos. 2009 metų gruodį Viljamas sutiko.
Apsirengę šiltais rūbais jis ir Obakinas praleido naktį miegmaišiuose, patiestuose ant kartoninių dėžių už šiukšlių konteinerių skersgatvyje netoli Blekferio tilto Londono Vest Ende. Tris dienas prieš Kalėdas temperatūra buvo nukritusi žemiau nulio. „Jokios pastogės, – sako Obakinas, – kad pasislėptų nuo žvarbaus šalčio ar kieto betono.“
6.00 val. ryto abu atsikelia ir sugrįžta į Centrepoint prieglaudą, kad patiektų pusryčius alkaniesiems ir benamiams.
„Po vienos nakties negaliu įsivaizduoti, kaip reikia jaustis, kai nakvoji Londono gatvėse, – prisipažįsta Viljamas. – Tikiu, kad reikia įsigilinti į šią problemą. Taip pat tikiu, kad galiu bent truputį prisidėti ir padėti tiems, kuriems tenka gyventi mūsų gatvėse.“