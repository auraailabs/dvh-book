99 skyrius
2008 m. pavasaris
Surėjus
„Sveikas, aš esu tas vaikinas, kuris buvo su tavim lėktuve“, – balandžio 21 dieną sako Haris dvidešimt vienerių metų jūrų pėstininkui Benui Makbynui (Ben McBean). Makbynas neteko kairės rankos ir dešinės kojos, jis skrido tuo pačiu transportiniu lėktuvu kaip ir Haris, kai jie vasarį sugrįžo namo iš Afganistano. „Žiūrėjau į tave pusę valandos. Aš – Haris. Labai malonu pagaliau tinkamai susipažinti.“
Haris ir Viljamas lanko sužeistus kareivius reabilitacijos centre Hedly Korte. Makbynas parodo, kaip naudojasi kojos ir rankos protezais. „Jaučiuosi labai laimingas, nes vėl galiu judėti, – sako jis. – Kitais metais ketinu bėgti Londono maratoną, kad surinkčiau pinigų kareivių fondui.“
Apsirengę kostiumais, su pulko kaklaraiščiais princai spinduliuoja šilumą ir užuojautą, kurią paveldėjo iš motinos ir kuri jiems tapo sava.
„Haris žino visas šios situacijos detales, – sako jaunesnysis seržantas Adamas Belas (Adam Bell). Jis taip pat gydosi, nes prarado koją. – Atrodo, kad kalbuosi su kariškiu, o ne su karališkosios šeimos atstovu.“
Gegužės 5 dieną 160 kareivių – visi, kurie kovojo priešakinėse linijose prieš atgimstančias Talibano pajėgas, – pražygiuoja Vindzoro gatvėmis pro kavalerijos pulko štabą. Haris rodo kelią, eidamas pirmosios eilės centre. Viljamas tuo metu sėdi Kombermyro kareivinėse, jis yra vienas iš šešių šimtų žmonių, susirinkusių į ceremoniją, kuriai vadovauja princo Čarlzo sesuo princesė Ana. Haris laukia savo eilės, kad gautų sidabrinį diską – medalį už tarnybą. Teta ir sūnėnas apsikeičia šypsenomis, kai ji prisega medalį jam prie krūtinės.
Viljamas pradeda naują karinės karjeros etapą, gegužės 9 dieną jis prisijungia prie Karališkojo laivyno. Dviejų mėnesių kursai Britanijos karališkajame jūrų koledže Dartmute papildys jo patirtį, įgytą sausumos kariuomenėje ir oro pajėgose. Jis tampa pirmuoju karališkosios šeimos atstovu, išbandžiusiu tris kariuomenės rūšis.
Kensingtono rūmuose Haris susitinka su generolu seru Ričardu Danatu (Richard Dannatt). Jie aptaria, kada ir kaip jis galės išvykti į antrąją misiją.
„Kodėl nesvarstai apie skraidymą? – klausia Danatas. – Sraigtasparnyje būtum mažiau atpažįstamas. Mes turime atakos sraigtasparnius, komunikacijos sraigtasparnius – Apache, Lynx. Galėtum skraidyti bet kuriuo iš šių.“
Kai Danatas patikslina pasiruošimo detales – trys etapai, kurie trunka beveik dvejus metus, – Haris greitai atsako: „Per daug ilgas laiko tarpas.“
„Taip, – sutinka generolas, – tačiau per tą laiką susiformuoja geri įgūdžiai. Manau, tau patiktų. Yra didelė tikimybė, kad mes vis dar būsime Afganistane. O tu galėtum ten sugrįžti.“
Birželio 16 dieną Keitė stovi Šv. Jurgio koplyčios prieangyje. Ji vilki tamsų kostiumą su baltais taškeliais ir dėvi baltą galvos apdangalą. Septyni tūkstančiai žiūrovų šalia Vindzoro pilies sveikina ją, taip pat ir Viljamą.
Jis dalyvauja parade ir prisijungia prie vyresniųjų karališkųjų gretų, tapdamas tūkstantuoju keliaraiščio riteriu. Riteriška tradicija tęsiasi nuo 1348 metų. Tai paaiškina ir kostiumus, kuriuos visi dėvi. Ordino regalijas sudaro mėlyno aksomo mantijos ir skrybėlės su garnių plunksnomis, taip apsirengęs Viljamas akivaizdžiai jaučiasi nejaukiai.
Per iškilmingą ceremoniją jis nulenkia galvą ir žiūri į koplyčios grindis – toks elgesys primena garsiąją „kukliosios Di“ manierą. Viljamas ištobulino drovų žvilgsnį paauglystės metais, kai bergždžiai stengdavosi išvengti fotografų ir besiperšančių merginų. Būdamas beveik dvidešimt šešerių jis nebeturėjo „ilgų šviesių kirpčių“, pro kuriuos galėtų žvilgčioti.
Staiga Keitė nepajėgia suvaldyti nervingo juoko.
„O Dieve!“ – šūkteli Hariui, kuris sėdi šalia jos. Abu pradeda kikenti.
Viljamas išlaiko ramybę ir elgiasi ryžtingai kaip jo bendravardis ir Vindzoro pilies įkūrėjas Viljamas Užkariautojas.
„Laikas, kurį šiemet praleidau su Karališkosiomis oro pajėgomis, leido suprasti, kaip man patinka skraidyti“, – sako Viljamas. Jis keičia savo tarnybą į Karališkąsias oro pajėgas iš armijos. Ten dabar tarnauja kaip leitenantas Blues and Royals pulke.
„Dabar noriu, remdamasis patirtimi ir treniruotėmis, kurias gavau, dalyvauti operacijose. Dėl rimtų priežasčių šiemet negalėjau vykti į Afganistaną su Karalienės kavalerijos pulko D eskadrile.“
Viljamas užsiregistravo į Karališkųjų oro pajėgų Paieškos ir gelbėjimo tarnybą. Greitai jis pradės aštuoniolikos mėnesių treniruočių programą. Išmoks valdyti Sea King sraigtasparnį.
Praėjus penkioms savaitėms po Viljamo rugsėjo 15-osios pranešimo, Haris paskelbia apie savo planus treniruotis su oro pajėgų pulku. Leitenantas Henris Velsas „jau įrodė savo vertę kaip kareivis Afganistane, – sako kariuomenės atstovas. – Kol baigsis karas, jis taps mirtinu sraigtasparnio žudiku“.