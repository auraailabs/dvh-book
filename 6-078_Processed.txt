6 DALIS
Įpėdinis ir atsarginis
78 skyrius
1998 m. rugsėjo 3 d.
Itonas
„Štai čia, vaikine!“
Likus mažiau nei dviem savaitėms iki keturioliktojo gimtadienio Haris pasitinka fotografus plačiai šypsodamasis. Nebepalyginsi su tuo vaiku, anuomet sviedusiu purvo į fotografus ir šaukusiu: „Eikit šalin, vyrai! Eikit šalin, vyrai!“
Jo lieknas kūnas skęsta naujojoje Itono uniformoje. Tai toks pat frakas, liemenė ir dryžuotos kelnės, kokius dėvi visi mokiniai. Tačiau jis pernelyg susijaudinęs, kad tuo rūpintųsi.
Viljamas, dabar jau ketvirtus metus Itone, neatsiliepia į kvietimą fotografuotis. Tačiau broliai gyvena tame pačiame bendrabutyje Manor House – tiek dėl saugumo, tiek dėl asmeninių priežasčių.
Pirmieji metai po Dianos mirties berniukams buvo labai sunkūs, ypač Hariui. 1997 m. rugpjūčio 30 d., kelios valandos iki Dianos mirties, Čarlzas parašė jai laišką, kad Hariui būtų geriausia dar vienerius metus likti Ludgrove, nes jis per jaunas pereiti į kitą klasę ir nėra toks stiprus mokinys.
„Haris kupinas energijos, bet jis blaškosi nuo vieno dalyko prie kito, o tada praranda susidomėjimą, – pastebėjo Diana. – Viljamas labai jautrus, o Haris – labai artistiškas ir sportiškas, bet niekam neprieštarauja.“ Tačiau dėl Hario išvykimo į Itoną Dianai labiausiai rūpėjo, kad „jeigu jis ten nevyks, visi galvos jį esant kvailą“.
Po Dianos mirties paprasčiausias sprendimas buvo Harį palikti saugiame ir pažįstamame Ludgrove. Vienintelis trūkumas – kad broliai nebus kartu ir negalės vienas į kitą atsiremti. „Aš labai nerimauju dėl Hario, – pripažino Viljamas 1997 metų rugsėjį. – Nenoriu dabar nuo jo nutolti.“
Viljamas nori, kad kitais metais Haris prie jo prisijungtų. Taigi Haris stengiasi išlaikyti egzaminus, kad tai galėtų įvykti.
„Anksčiau jo požiūris į mokslą buvo gana vėjavaikiškas, bet pastaraisiais metais jis gana sunkiai dirbo, – sako vienas iš artimų Hario mokyklos draugų. – Jis dirbo atsitraukęs nuo viso kito ir kartą Harį aptikome bibliotekoje.“
Hario pasiryžimas užsidirbti vietą Itone, kad motina juo didžiuotųsi, pasiteisina – broliai vėl kartu.
Praėjusiais metais nebuvo vien gedima ir mokomasi.
1998 metų. kovą Čarlzas abu berniukus nusivežė į Kanadą. CBS The National penkiolikmetį Viljamą įvardija kaip pagrindinį traukos objektą. „Šimtai rėkiančių, alpstančių paauglių merginų“ sveikina „kuklųjį jaunąjį princą tarsi popžvaigždę“.
Viljamas aiškiai parausta, atsidūręs tokio dėmesio centre. Ypač skatinamas Hario išdaigų. „Nagi, pamojuok šiai miniai, – erzina jis, miniai šaukiant Viljamo vardą. – Pamojuok merginoms, kad jos imtų šaukti.“
Paauglės paskelbia, kad princas Viljamas yra „karštas“, „žavingiausias vyras pasaulyje“ ir „berniukiškai šaunus, bet tai seksualu“.
Viena keturiolikmetė atsidūsta: „Jis turtingas ir nuostabus, ir jis princas. Ko daugiau reikėtų?“
Diana su tuo sutiktų. Gražiai nuaugusį paauglį Viljamą ji pavadino „DDG“ (drop-dead goergous) – stulbinančiu gražuoliu. Ir ji teisingai išpranašavo, kad „merginos jį mylės“.
„Ar princui Viljamui iš tikrųjų patinka toks elgesys su juo, labai abejotina“, – pastebi CBC korespondentas. O Viljamas, per šešioliktąjį gimtadienį duodamas interviu, pasako tiek daug, kad tą birželį pasirodo antraštė: AŠ NEKENČIU BŪTI GRAŽUOLIU PRINCU.