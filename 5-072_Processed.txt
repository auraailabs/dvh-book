72 skyrius
1997 m. rugsėjo 4 d.
Londonas
BBC Radio 1 sulaukia gausybės elektroninių laiškų ir skambučių. Tai dešimtys tūkstančių vienodų prašymų, dėl kurių 1974 metais daina įtraukiama į 40-ies populiariausių dainų sąrašą.
Viljamas pasiūlo Eltoną Džoną pakviesti dainuoti Vestminsterio vienuolyne.
Kol vyresnieji karališkieji patarėjai ir vyriausybės pareigūnai diskutuoja apie roko žvaigždės tinkamumą pagrindiniam vaidmeniui tokia svarbia proga, visuomenės nuomonė nusveria.
„Negalėtų būti puikesnės laidotuvių duoklės Dianai, Velso princesei, – tvirtina The Telegraph, – negu specialiai Dianai pritaikyta Candle in the Wind, atliekama Eltono Džono.
Būdamas Jungtinėse Amerikos Valstijose jis iš Dianos sesers Saros Makorkedeil gauna kvietimą pasirodyti per princesės Dianos laidotuves.
„Padarysiu viską, kaip jūs norite“, – sako jis.
Išskirtiniame interviu Barbarai Volters (Barbara Walters), Džonas išdėsto savo planą. Paskui jis sako: „Įrašysiu dainos fortepijono ir balso versiją.“ Perrašyti dainos jo brangiai draugei žodžiai spausdinami kiekviename Britanijos laikraštyje. „Ketinu pagal juos įrašyti naują singlą ir visus iš jo uždirbtus pinigus skirti Di labdaros fondui įkurti.“
Fajedų šeimos atstovas spaudai Maiklas Koulas vis dar atsidavęs Dianos ir Dodžio romantiškiems santykiams. Juos simbolizuoja 200 000 JAV dolerių vertės deimanto žiedas, kurį Dodis akivaizdžiai ketino padovanoti Dianai jų kartu praleistomis paskutinėmis valandomis.
„Ką reiškė tas žiedas, mes tikriausiai niekada nesužinosime, – sako Koulas per spaudos konferenciją. – Jeigu planeta gyvuos dar tūkstantį metų, žmonės vis dar stebėsis jo reikšme.“
Niujorkas
Rugsėjo 5-ąją per NBC Today šou aktorius Maiklas Daglasas (Michael Douglas) kalba su vedėju Metu Laueriu (Matt Lauer). „Su visa pagarba princesei Dianai, – sako Oskarą už filmą Wall Street pelniusi žvaigždė. – Panašiai kaip Motina Teresė, kai ši mirs... ar atsiras kitas į ją panašus, tokios atviros širdies žmogus?“
Po kelių valandų Kalkutoje Motina Teresė patiria mirtiną širdies smūgį.
Bakingamo rūmai
The Sun klausia: KUR MŪSŲ KARALIENĖ? KUR JOS VĖLIAVA? Tuo metu The Expres maldauja monarchę PARODYTI MUMS, KAD JUMS RŪPI.
„Jeigu žmonės taip nori“, Sąjungos vėliava Bakingamo rūmuose turėtų būti nuleista per pusę stiebo, Viljamas sako tėvui.
Karalienė grįžta iš Balmoralo į Londoną. Tačiau ji nenuleis vėliavos, kuri tradiciškai nuleidžiama tik mirus karaliui.
Už rūmų vartų ji ir princas Filipas išlipa iš limuzino. Jie išeina pasivaikščioti prie gedinčiųjų Dianos, tarp jų puokščių, vėliavų, nuotraukų, pliušinių žaisliukų ir asmeninių raštelių.
Minia ploja, parodydama paramą monarchijai.
Vienuolikmetė mergaitė rankose laiko penkias raudonas rožes.
„Ar norėtum, kad padėčiau jas už tave?“ – klausia karalienė.
„Ne, Jūsų Didenybe, – sako mergaitė, – jos skirtos Jums.“
Vestminsterio vienuolynas
Eltonas Džonas sėdi prie pianino ir repetuoja savo svarbų pasirodymą. Grafas Spenseris kartu su Toniu ir Čere Bleirais (Tony, Cherie Blair) penkiasdešimt minučių jo tyliai klausosi.
Karališkosios apsaugos pareigūnas priblokštas „labiausiai jaudinančio dalyko, kokį kada nors esu matęs. Eltonas buvo emociškai išsekęs“.
Stovėdama ant žolės priešais gedinčiųjų dovanų jūrą, moteris filmavimo komandai aiškina apie savo gilius jausmus Dianai: „Žmonės sako, kad aš niekada net nepaliečiau jos rankos. Na, aš taip pat niekada neliečiau Dievo, bet vis tiek jį myliu.“
Viljamas dvieiliu pilku švarku ir ilgais kirpčiukais, kone uždengiančiais jo žemyn nuleistas akis, ir Haris vienaeiliu mėlynu kostiumu grįžę randa namus gėlių apsupty.
Jie sveikina gėlių atnešusias ašarojančias minias.
„Atrodo, lyg šimtai tūkstančių gėlių išbarstytos nuo Kensingtono rūmų vartų iki pat Kensingtono Didžiosios gatvės“, – sako Haris.