26 skyrius
1987 m. pavasaris
Glosteršyras
Haigrove jau planuojama įkurdinti namelį medyje. Princai Viljamas ir Haris, penkerių ir trejų metų amžiaus, turi pastabų dėl dizaino.
„Noriu, kad jis būtų kuo aukščiau, kiek tik įmanoma, – sako Viljamas. – Taip, kad galėčiau nuo visų pasislėpti. Ir noriu virvinių kopėčių, kad galėčiau jas patraukti aukštyn ir niekas pas mane nepatektų.“
Niekas... išskyrus „didįjį blogąjį vilką“.
Tai žaidimas, kurį berniukai žaidžia su savo tėvu. Tikslas – pasprukti nuo jo ir pabėgti iš vaikų kambario viršutiniame aukšte. Jie atsisėda ant kėdžių pagalvėlių, išdėliotų ant vaikų kambario grindų, o Čarlzas lieka prie durų. Jis pasilenkia į priekį, rankas laikydamas ant kelių.
Urzgia.
Viljamas, vyresnis ir greitesnis, pasiekia Čarlzą pirmasis. Čarlzas pagriebia būsimąjį karalių ir numeta ant artimiausios sofos. Tada pakelia Harį ir nubloškia ant vienos iš pagalvių.
Berniukai negali nustoti juoktis. Jie tiesiog jį sekioja.
Taip, kaip nuolat sekioja Keną Vorfą (Ken Wharfe), vyriausiąjį šeimos apsaugos pareigūną.
Vorfas visada nepriekaištingai apsirengęs civiliais drabužiais. Po Tumbull & Asser kostiumu jis turi Skotland Jardo 9 mm Glock pistoletą.
„Kenai, ar norite pakovoti?“ – vis klausinėja broliai, pasiruošę smūgiuoti dar prieš Vorfui atsakant.
Kai atrodo, kad berniukų šėliojimas nebekontroliuojamas, ateina Čarlzas. „Jie nekelia per daug rūpesčių, ar ne, Kenai?“ – paklausia Jo Karališkoji Didenybė.
Tai užuomina, kad berniukai turėtų liautis. Jie taip ir padaro.
Čarlzas džiaugiasi matydamas, kad naujoji jų auklė Rut Veles (Ruth Wallace), dar žinoma kaip auklė Ruf (Roof), atkūrė discipliną ir tvarką šeimoje. Veles turi karališkosios patirties. Į Velso princo šeimą ji perėjo iš Kento princo Maiklo šeimos; bet kadangi ji yra Cordon Bleu – sertifikuota virtuvės šefė, taip pat didžėjavusi išskirtiniame naktiniame klube Raffles, jos išsilavinimas labai neįprastas.
Nors Dianai patinka Veles nuojauta, Čarlzui daro įspūdį moters rezultatai. Jis ypač didžiuojasi Viljamo pokyčiais. Ir jam malonu girdėti, kai Diana sako, kad Veles „sustabdė Viljamo kaprizus, o Haris pradėjo išlįsti iš savo kiauto.“
Pakeistas dar vienas personalo narys – trisdešimt devynerių metų vedęs dviejų vaikų tėvas Baris Manakis. Taip sakant, buvęs Dianos sargybinis tapo pernelyg gerai žinomas. Tokį atvejį karalienė motina vadina „raudonojo kilimo karštine“.
Gegužės 16-ąją Čarlzas ir Diana karališkuoju limuzinu važiuoja į Karališkųjų oro pajėgų Nortolto bazę. Ten karalienės skrydžiu jie vyks į keturiasdešimtąjį Kanų festivalį, kur bus pagerbiamas seras Alekas Ginesas (Alec Guinness).
„Baris Manakis praėjusią naktį žuvo motociklo avarijoje“, – sako Čarlzas žmonai.
Tai žiaurus smūgis.
Tačiau kol jie atvyksta į Prancūziją, Diana nurimsta.
Kanuose fotografai laukia atvykstančių Velso princo su princese. Žurnalistai Dianą nufotografuoja su baltu, dvieiliu švarku, kurį jį užsivilko ant dryžuotos, vienos iš mėgstamiausių britų dizainerių Ketrin Volker (Catherine Walker) suknelės. Vienas režisierius skundėsi dėl Kanuose dalyvaujančių karališkosios šeimos narių, sakė, jog „apgailėtina, kokią isteriją jie sukuria“.
Diana išlipa iš limuzino tik tada, kai susitvardo. Jos vakarinė suknelė – ji buvo gabenama atskiroje vietoje lėktuve – taip pat Ketrin Volker dizaino. Melsva šilkinio šifono suknelė be petnešėlių, papuošta tokios pat medžiagos šaliu, per kaklą permestu ant nugaros. Ji primena suknelę, kurią Greisė Keli vilkėjo Alfredo Hičkoko filme To Catch a Thief.
Tai nuostabi pagarba ir neplanuota maskuotė.
Niekas neįtaria, kad Dianos širdis sudaužyta.