Keturioliktas skyrius
Tūkstantis devyni šimtai aštuoniasdešimt pirmieji metai liepos dvidešimt devintoji diena
Londonas
Dešimtą valandą dvidešimt antrą minutę karalienė palieka Bakingamo rūmus. Dviejų mylių atkarpą iki Švento Pauliaus katedros arkliu kinkyta karieta ji važiuos dvidešimt minučių.
Dešimtą valandą keturiasdešimtą minutę atrieda keturiais palšais arkliais kinkyta karieta su vieninteliu keleiviu. Tai princas Čarlzas. Atrodo prašmatniai vilkėdamas Karališkojo laivyno uniformą. Jo tarnybos medaliai ir auksiniai epoletai ryškiai spindi ryto šviesoje.
Dianos karieta vėlai išvyksta iš Klarenso rūmų. Jos pamergės atsakingai sulankstė vestuvinės suknelės šleifą į stiklinę karietą, tačiau dėl didžiulio medžiagos kiekio ir grafo Spenserio dalyvavimo užtruko keletą minučių.
Atvykusią į katedrą ją dievinanti minia pasveikina audringais plojimais ir šūksniais.
Diana šypsosi ir įsikibusi į tėvo ranką žengia pirmuoju iš dvidešimt keturių granitinių laiptų, vedančių prie Švento Pauliaus katedros didžiųjų durų. Diana stipriai įsitvėrusi tėvo rankos. Ji nepasitiki savo kojomis, avėdama vestuvinius batelius, išdabintus blizgučiais ir perlais, atlasu ir nėriniais. Po abiejų batelių žemu kulniuku ranka įrašyti poros inicialai, sujungti raudona širdele. Jie eina į rytinę navos dalį. Ten prie marmuro ir raižyto paauksuoto ąžuolo altoriaus laukia Čarlzas.
Diana žino iš repeticijų, kad ėjimas prie altoriaus užtrunka truputį daugiau nei tris minutes.
Visi ją stebi. Ji negali atitraukti nuo jo akių.
Stovėdama šalia Čarlzo ji jaučia, kad jis visą laiką ja rūpinsis.
Muzika nutyla. Kalba Kenterberio arkivyskupas.
„Štai iš tokių dalykų yra kuriamos pasakos – princas ir princesė jų vestuvių dieną.“