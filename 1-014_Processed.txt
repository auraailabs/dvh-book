14 skyrius
1981 m. liepos 29 d.
Londonas
10.22 val. ryto karalienė palieka Bakingamo rūmus. Dviejų mylių atkarpą iki Šv. Pauliaus katedros arkliu kinkyta karieta ji važiuos dvidešimt minučių.
10.40 val. atrieda keturiais palšais arkliais kinkyta karieta su vieninteliu keleiviu. Tai princas Čarlzas. Atrodo prašmatniai vilkėdamas Karališkojo laivyno uniformą. Jo tarnybos medaliai ir auksiniai epoletai ryškiai spindi ryto šviesoje.
Dianos karieta vėlai išvyksta iš Klarenso rūmų. Jos pamergės atsakingai sulankstė vestuvinės suknelės šleifą į stiklinę karietą, tačiau dėl didžiulio medžiagos kiekio ir grafo Spenserio dalyvavimo užtruko keletą minučių.
Atvykusią į katedrą ją dievinanti minia pasveikina audringais plojimais ir šūksniais.
Diana šypsosi ir įsikibusi į tėvo ranką žengia pirmuoju iš dvidešimt keturių granitinių laiptų, vedančių prie Šv. Pauliaus katedros didžiųjų durų. Diana stipriai įsitvėrusi tėvo rankos. Ji nepasitiki savo kojomis, avėdama vestuvinius batelius, išdabintus blizgučiais ir perlais, atlasu ir nėriniais. Po abiejų batelių žemu kulniuku ranka įrašyti inicialai C ir D, sujungti raudona širdele. Jie eina į rytinę navos dalį. Ten prie marmuro ir raižyto paauksuoto ąžuolo altoriaus laukia Čarlzas.
Diana žino iš repeticijų, kad ėjimas prie altoriaus užtrunka truputį daugiau nei tris minutes.
Visi ją stebi. Ji negali atitraukti nuo jo akių.
Stovėdama šalia Čarlzo ji jaučia, kad jis visą laiką ja rūpinsis.
Muzika nutyla. Kalba Kenterberio arkivyskupas.
„Štai iš tokių dalykų yra kuriamos pasakos – princas ir princesė jų vestuvių dieną.“