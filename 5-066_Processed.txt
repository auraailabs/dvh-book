66 skyrius
1997 m. rugpjūčio 31 d.
Paryžius
Dr. Frederikas Majė (Frédéric Mailliez), vykdamas iš draugų vakarėlio, įvažiuoja į tunelį po de’l Alma tiltu. Dabar 12.26 val. po vidurnakčio.
Tunelis pilnas dūmų.
Tikriausiai tai gaisras, – galvoja Majė.
Priešingoje kelio pusėje jis išvysta smilkstantį suknežintą automobilį. Mašinos priekis tiek sudaužytas, kad atrodo beveik pusės savo originalaus dydžio. Priekinis langas sudužęs. Visur ant žemės prižirę smulkių stiklo šukių. Automobilio signalas pratisai pypia.
Jis sustoja ir ant savo mašinos stogo uždeda mėlyną švyturėlį. Tai padeda jį atpažinti kaip greitosios pagalbos darbuotoją iš SOS Médecins – įmonės, visą parą teikiančios medicininę pagalbą Paryžiuje.
Prisiartinęs Majė greitai įvertina situaciją.
Keturi keleiviai – trys vyrai ir moteris keliais ant grindų įsprausti tarp priekinės ir galinės sėdynių. Vyras priekinėje sėdynėje kvėpuoja.
Majė bėga iki savo automobilio iškviesti greitąją pagalbą.
„Prie de l’Alma tilto įvyko avarija, – sako jis. – Keturi žmonės. Du žuvę, du – sunkiai sužeisti. Reikia dviejų greitosios pagalbos automobilių.“
Moteris ant galinės sėdynės beveik be sąmonės ir sunkiai kvėpuoja. Ji daug nekalba, tiesiog dejuoja, kaip jai skauda. Jis supranta, kad moteris kalba angliškai.
„Greitoji pagalba netrukus atvyks, – sako jai Majė. Jis stengiasi ją paguosti kaip gali. – Viskas bus gerai.“
Priešais jį žybsi fotoaparatų blykstės. Aplinkui sukiojasi dešimt, galbūt net penkiolika fotografų, fotografuojančių jį ir automobilį.
Kodėl čia tiek daug žurnalistų?
12.32 val. nakties į įvykio vietą atvyksta ugniagesys seržantas Ksavjė Gurmelionas (Xavier Gourmelon). Jis su dešimties vyrų komanda dviem ugniagesių automobiliais atvyko iš netoliese esančios Marlaro gaisrinės ir greitosios pagalbos stoties.
Jis ateina prie sudužusio automobilio. Vairuotojas žuvęs, tačiau keleivis šalia jo gyvas. Nepaisydamas siaubingų veido sužeidimų jis bando kalbėti.
„Kur ji yra? – vyras klausia angliškai. – Kur ji?“
„Nė vienas iš mano vyrų nekalba angliškai, – sako Gurmelionas. – Geriausia, kad laikytumėtės ramiai ir nejudėtumėte. Nesijaudinkite, mes visais pasirūpinsime.“
Šviesiaplaukė moteris ant galinės sėdynės truputį juda, nedaug, bet yra gyva. Ji nekraujuoja. Tačiau Gormelionas pastebi, kad šiek tiek sužeistas jos dešinysis petys.
Nuvirtęs ant galinės sėdynės vyras išvis nejuda.
„O, Dieve, – ištaria moteris angliškai. – Kas atsitiko?“
Gurmelionas laiko jos ranką, o jo kolega uždeda kaklo įtvarą. Jos kvėpavimas normalus.
„Dieve mano“, – vėl sako moteris. Ji pajudina galvą, bandydama suvokti, kas atsitiko.
Pirmasis greitosios pagalbos automobilis atvyksta 12.40 val. nakties.
Majė prisistato dr. Žanui Markui Martinui (Jean-Marc Martino) ir įvertina moters galinėje automobilio sėdynėje būseną.
Majė tiki, jog jaunoji moteris turi didžiausius šansus, kad viskas būtų gerai.
Martinas skubiai įvertina sužeistųjų būseną, tada atkreipia dėmesį į šviesiaplaukę moterį.
Jo akys išsiplečia, ją atpažinus.
Tai Ledi Di.
Princesė kalba, tačiau nieko nesuvokia.
„Atstokite nuo manęs, – sako ji. – Palikite mane ramybėje.“
Martino specializacija – anestetikai ir intensyvioji pagalba. Jis mato, kad Diana patyrė viršutinių galūnių lūžius. Tai komplikacija, kilusi ištraukiant ją iš automobilio.
Vos tik jie ją pajudina, ji patiria širdies smūgį.
Martinas atlieka intubaciją, o Gurmelionas širdies masažą.
Dianos širdis vėl pradeda plakti.
Ją perkelia į greitosios automobilį. Tačiau jos kraujo spaudimas krenta, ir tai rodo vidinį kraujavimą. Kai Martinas mano, kad būklė stabilizavosi, greitosios pagalbos automobilis ją nuveža į Pitié-Salpêtrière ligoninę.
Nors jau vėlyvas metas, Gurmelionas grįžta į gaisrinę ir paskambina savo žmonai. „Ji jau miegojo, bet aš jai papasakojau apie avariją ir princesę Dianą. Pasakiau, kad ji nukentėjo nuo širdies smūgio, bet sugebėjau ją atgaivinti.“
Pakeliui Martinas nurodo, kad greitosios pagalbos automobilis sustotų. Dianos kraujospūdis vėl krenta. Vyksta kažkas nenormalaus.