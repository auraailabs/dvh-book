7 skyrius
1980 m. lapkritis
Indija
„Tu turbūt šaipaisi iš manęs, Hari. Su mano nugara?“
„Klausyk, Arturai, arba tai, arba būtume keliavę mylią pėsčiomis. Visame Delyje neįmanoma rasti taksi. Dabar, jeigu nori nulipti, pasiruošk šokti!“
Kas, po velnių, čia vyksta?
Princas Čarlzas dalyvauja Didžiosios Britanijos Aukštosios komisijos kokteilių vakarėlyje Naujajame Delyje, Indijoje. Tačiau jo limuzinui priartėjus prie teritorijos, vartus užstoja dramblys.
Jis iškiša galvą pro langą ir atpažįsta du gražiai apsirengusius vyrus, besipešančius ant milžiniško žinduolio nugaros. Tai reporteris Haris Arnoldas ir fotografas Arturas Edvardsas iš leidinio Sun. Čarlzas puikiai pažįsta šiuos vyrus. Jie buvo pirmieji, kurie nutraukė istoriją apie jo besikuriančius santykius su Diana Spenser.
Šiandien antroji Jo Karališkosios Didenybės turo diena. Netgi čia, Indijoje, jis negali išvengti nuolatinių klausimų apie santykius su Diana.
Arnoldas sugeba nuslysti nuo dramblio priekio. Jo firminis, dryžuotas Savile Row kostiumas beveik nenukentėjo. Tačiau Edvardsas, dramatiškai dejuodamas, nudrimba į griovį ir ima šauktis „gydomojo“ džino su toniku.
Vėliau šį vakarą priimamajame Čarlzas kreipiasi į Harį Arnoldą. „Suprantu, kad klausėte mano draugo, ar ketinu vesti ledi Dianą Spenser, – jis sako. – Kodėl manote, kad ji yra ta vienintelė?“
Arnoldas atrodo sutrikęs ir priblokštas. Tačiau jis pripažįsta: „Na, manau, mums galima atleisti, pone. Už tai, kad sakome, jog su ja elgiatės kitaip, nei paprastai kavalierius elgiasi su savo merginomis.“
Tai gali būti tiesa. Jo jausmuose Dianai yra kažkas intriguojančio ir skirtingo. Ką tai reiškia? Ar jis gali įsivaizduoti nuostabią santuoką su ja? Ji yra išskirtinai graži, nuostabi kaip aguona. Tačiau neatrodo pakankamai suaugusi, kad net būtų baigusi mokyklą. O dar mažiau – ištekėjusi.
Jeigu būtų jo valia, jis mieliau liktų vienišas. Tačiau būsimasis Anglijos karalius privalo turėti nuotaką. Pareiga visada laimi prieš jausmus.
„Neturėtumėte manęs skubinti, – Čarlzas priekaištauja žurnalistams. – Negaliu suklysti. Antraip daugelis iš jūsų bus pirmieji, kurie po keleto metų mane kritikuos.“
Čarlzas nueina. Jis ką tik gavo tėvo laišką, kuriame šis reikalauja arba „pasipiršti ir patenkinti savo šeimos ir šalies lūkesčius“, arba baigti santykius, kol jie nesukėlė „ilgalaikės žalos Dianos Spenser reputacijai“.
Čarlzas Filipo laiške aptinka ir rimtą asmeninį pavojų – būti atskirtam nuo šeimos.
Jis prisipažįsta draugui: „Atskyrimas, kaip, be abejo, gali įsivaizduoti, reikštų kataklizmą. Taigi aš visam laikui įstrigau tarp velnio ir gilios mėlynos jūros.“