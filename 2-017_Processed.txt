17 skyrius
1982 m. rugsėjo 18 d.
Monte Karlas
Princesė Diana atvyksta į Monte Karlą savo pirmojo karališkojo pasirodymo.
Ji čia tam, kad atiduotų paskutinę pagarbą Monako princesei Greisei.
Prieš penkias dienas penkiasdešimt dvejų metų princesė Greisė – buvusi aktorė Greisė Keli (Grace Kelly) – važiavo su savo jauniausiąja dukterimi Stefani. Tada jų britiškasis Rover 3500 staigiai ir pavojingai pasuko Cap-d’Ail ir nukrito nuo 120 pėdų skardžio.
Diana girdėjo prieštaringas kalbas: galbūt princesę prie vairo ištiko insultas ar sugedo automobilis. Septyniolikmetė Stefani negalėjo sustabdyti roverio net patraukusi rankinį stabdį. Ji susilaužė stuburo slankstelį ir lieka ligoninėje.
Princesės Greisės išgelbėti nepavyko.
Būdama dvidešimt vienerių, Diana pagal amžių yra artimesnė Stefani nei jos motinai (ir jaunesnė už princesės Greisės du vyresniuosius vaikus). Bet ji pajuto artumą šiai amerikietei, kai praėjusį kovą abi susitiko Goldsmiths salėje. Tai buvo pirmasis Dianos, kaip Čarlzo sužadėtinės, viešas pasirodymas.
Tuo metu Diana jautėsi labai nejaukiai, dėvėdama „dviem dydžiais per mažą“ juodą suknelę. Greisė atrodė dieviškai, vilkėjo margą mėlyną suknelę viršuje labai išpūstomis, o apačioje susiaurintomis rankovėmis. Jos šviesūs plaukai buvo supinti į perlais nusagstytą kasą.
Per priėmimą Diana ir Greisė kalbėjosi damų kambaryje. Tai vienintelė privati Bakingamo rūmų vieta. Diana prisipažino apie jaučiamą izoliaciją, baimę neatitikti karališkųjų standartų.
„Brangioji, – pasakė princesė Greisė paguodžiamai priglausdama ranką prie Dianos skruosto ir niūriai pridėjo: – Bus tik blogiau.“
Ji kalbėjo iš patirties. Kokia ji buvo nuostabi ir rami, – Diana stebi velionę Monako princesę. Tą Greisę, kuri po 1956 metais įvykusios santuokos su princu Rainieru III pelnė 140 titulų. – Bet netrūko ir povandeninių srovių, aš tai mačiau.
„Net Holivude, – kartą atskleidė princesė Greisė, – mano privatus gyvenimas daugiau ar mažiau priklausė man. Kai ištekėjau, privatus gyvenimas tapo viešas. Aš tikrai neturėjau jokio privatumo – prie to teko tik prisitaikyti.“
Nepraėjus nė keturiolikai mėnesių po to, kai tapo Velso princese, Diana jau žino, kokia teisi buvo ši moteris.
Dianai nelengva įtikinti Čarlzą, kad laidotuvėse ji gali atstovauti karališkajai šeimai. Leisdamasi į kelionę, Anglijoje ji turi palikti savo trijų mėnesių sūnų Viljamą. Čarlzas sprendimą palieka motinai, sakydamas: „Turėsime paklausti mamos, bet abejoju, ar ji sutiks, kad važiuotum.“
Jis klysta. Kai Diana kreipiasi, karalienė atsako: „Jeigu nori, gali važiuoti.“
Ji iš tikrųjų nori važiuoti. Diana jaučiasi artima princesei Greisei. Juk ji buvo „pašalinė, po vestuvių patekusi į didelę šeimą, kaip ir aš“.
Monake Diana išlipa iš savo vairuojamo Rolls-Royce ir žengia gėlėmis išbarstytais Nekaltosios Dievo Motinos katedros laiptais. Ten prieš dvidešimt šešerius metus amerikietė aktorė ir Monako princas susituokė. Pasitaisydama savo kuklią juodą suknelę ir juodu šydu uždengtą skrybėlaitę, Diana praeina pro Europos ir Holivudo „grietinėlę“. Čia yra ir Keris Grantas (Cary Grant), Greisės Keli partneris 1955 metų filme To Catch a Thief. Ji atsisėda ant priekinio suolo, šalia pirmosios JAV ponios Nensės Reigan (Nancy Reagan), slepiančios ašaras po plačiu juodos skrybėlės kraštu.
Septyniais tūkstančiais vamzdžių sugaudžia didieji vargonai. Princas Rainieras III su dviem vyresniaisiais vaikais – princese Karolina ir princu Albertu – priartėja prie karsto. Jis įrengtas priešais didįjį altorių, išpuoštas rausvomis „Monako princesės“ rožėmis.
Diana ranka paliečia deimantinį vėrinį ant kaklo. Jo centrinė dalis širdies formos. Tai Čarlzo dovana Viljamo gimimo ir jų šeimos pradžios atminimui.
Netekusi princesės Greisės Monako karališkoji šeima pasikeitė amžiams.
Niekas nesitikėjo, kad Monako princesė paliks šį pasaulį taip anksti. Bet neseniai paklausta, kaip norėtų būti prisiminta, Greisė atsakė: „Tikriausiai manau, kad svarbiausia yra mano vaikai, – ir pridūrė: – Norėčiau būti prisiminta, kaip besistengianti gerai atlikti savo darbą, kaip supratinga ir maloni.“
Princesė Diana jaučiasi lygiai taip pat.
Diana grįžta į Londoną karalienės lėktuvu. Karališkųjų oro pajėgų istorinės 32-osios eskadrilės BAe 146 įrengtas prabangiai – su pilnutėliu baru, monogramomis puoštu porcelianu ir krištolinėmis taurėmis. Tačiau ji pernelyg išsekusi, kad tai įvertintų. „Ar Čarlzas mus pasitiks?“ – paklausia, kai įgula jau pasiruošusi leistis.
Jis nepasitinka. Jo nėra ir 8-ajame bei 9-ajame Kensingtono rūmų apartamentuose. Jis Portsmute su savo tėvais švenčia jaunesniojo brolio princo Endriu sugrįžimą. Šis neseniai grįžo, kelis mėnesius tarnavęs „Jūros karaliaus“ sraigtasparnio pilotu Karališkojo laivyno lėktuvnešyje „Nenugalimasis“ Folklando salose.
Kai rytą Diana pabunda, namų personalas jai įteikia rytinius laikraščius. Jie garbina ją, Monake atstovavusią Didžiajai Britanijai. „Jie rašo, kad tai atlikote nepriekaištingai.“
Nejaugi? Niekas rūmuose to nepaminėjo.
Diana laukia oficialaus žodžio iš „Sosto institucijos“. Taip ji vadina karališkosios šeimos narius ir ryšių tinklą, tvirtai laikantį juos pasaulio viršūnėse. Savo jausmus ji išlieja ant monograma paženklinto popieriaus.
„Tai gana nuostabu, – Diana rašo draugei. – Vykstantys mano pokyčiai.“ Diana norėtų pasitraukti ir pasislėpti, o ne būti princese, akylai stebima visuomenės akių ir pagal sugebėjimus atliekanti savo pareigas. „Antroji ledi laimėjo, bet kiek tai kainavo pirmajai?“
„Sosto institucija“ atsako tyla.