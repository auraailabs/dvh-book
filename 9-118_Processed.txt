9 DALIS
Kembridžai ir Saseksai
118 skyrius
2016 m. ruduo
Londonas
Lapkričio 2 dieną žurnalas Time klausia: AR PRINCAS HARIS SUSITIKINĖJA SU AKTORE MEGAN MARKL (MEGHAN MARKLE)? ŠTAI KĄ MES ŽINOME.
Šią „išskirtiniausią pasaulyje“ istoriją karališkoji žurnalistė Kamila Tomini (Camilla Tominey) paskelbė trimis dienomis anksčiau nei ji pasirodė Sunday Express ir Daily Star Sunday su dviprasmiškomis antraštėmis: SLAPTAS HARIO ROMANAS SU TV ŽVAIGŽDE ir PRINCAS HARIS – JAV TV ŽVAIGŽDĖS MYLIMASIS. Sekdami Tomini pavyzdžiu, žurnalistai sudarinėja įvykių laiko juostą. Paaiškėja, kad santykiai trunka jau kelis mėnesius.
Detalės sutampa: trisdešimt penkerių metų Megan Markl – trejais metais vyresnė už trisdešimt dvejų Harį – vaidina populiariame televizijos seriale „Kostiumuotieji“ (Suits) advokato padėjėją Reičel Zein (Rachel Zane). Abu susipažįsta per bendrus draugus, kai Haris Toronte, kur filmuojamas serialas „Šou“, dalyvauja Invictus Games priėmime. Jie pradėjo susitikinėti birželį, praneša The Telegraph, po to, kai Haris gavo Megan numerį ir SMS žinute pakvietė ją į pasimatymą.
Megan ir Haris greitai susibičiuliavo. „Labai greit jie tapo neperskiriami“, – sako poros draugas. Nuotraukose iš Vimbldono matyti, kad birželio 28-ąją ir liepos 4-ąją Megan sėdi karališkojoje ložėje, o kitose nuotraukose matyti, kad Megan ir Haris dėvi vienodas mėlynas apyrankes. Sklando užuominos apie transatlantinį romaną: liepos 5-ąją Bakingamo rūmų instagramo paskyroje pasirodo žinutė su prierašu, kad ji „išskrenda“; ji ir Haris pastebėti Toronte, Helovyno vakarėlyje.
Lapkričio 1 dieną žurnalas People praneša, kad santykiai tokie rimti, jog Haris jau supažindino Megan su savo tėvu. Haris atšaukia kitą savo užsakytą skrydį Britų avialinijų reisu BA93 iš Londono į Torontą ir vietoj to į Londoną atsiskraidina Megan. Ji apsistoja nakvynei Kensingtono rūmuose, kur Haris gyvena Nott Cott, arba Notingemo kotedže, sero Kristoferio Vreno (Christopher Wren) suprojektuotame dviejų miegamųjų būste. Viljamas ir Keitė ten gyveno, kai buvo jaunavedžiai, kol buvo remontuojami jų apartamentai, o dabar jie atvyksta į pažįstamą erdvę specialiai susitikti su Megan.
Spaudos atstovai nepasveikina jos kaip karališkosios viešnios. Megan gyvenimo būdo tinklaraštis The Tig, pavadintas jos mėgstamo raudonojo vyno Tignanello vardu, aprašo jos romantiškus lūkesčius. „Yra kažkas nepaprastai romantiško ir gražaus“, kai „vaikinas rašo merginai laišką“, – kartą rašė ji, nors „negaliu įsivaizduoti nieko nevyriškesnio, nei žmones, apkalbinėjančius kitus jiems už nugaros“.
Apie Megan praeitį – įskaitant skyrybas su kino prodiuseriu ir jos „afroamerikietę motiną ir tėvą, turintį olandiško ir airiško kraujo“ viešai kalbama ne ką mažiau. Nors Hariui niekada netrūko merginų ir jis dažnai buvo poruojamas su tinkamomis moterimis, kaip pažymi karališkoji biografė Ketė Nikol (Katie Nicholl), „tai, kad Megan buvo aktorė, amerikietė, dviejų rasių atstovė ir išsiskyrusi, darė ją daug įdomesnę ir šiek tiek prieštaringesnę nei daugumą Hario buvusiųjų“.
Karališkosios šeimos ekspertė Ingrid Sjuard aiškina kultūrinį atotrūkį: „Amerikiečiai yra kitokie. Todėl žmogui iš Los Andželo apartamentų buvimas kartu su karališkąja šeima – tarsi buvimas kosmose.“
Nesusipratimai greitai tampa kur kas gilesni. Lapkričio 3 dieną Megan, duodama interviu apie „Kostiumuotuosius“ Jungtinės Karalystės televizijos komedijų kanale Dave, atmetama kaip „kvaišelė“, nes nežino, „kad drakonas yra Velso simbolis“. Spekuliacijos, kad „princas Haris į karališkąją šeimą gali atsivesti gangsterių palikuonę – jo naujoji meilė kilusi iš nusikalstamo Los Andželo rajono“, yra itin niekingos.
Praėjus vos savaitei po pirmosios naujienos pasirodymo, Kensingtono rūmai žengia neįprastą žingsnį – patvirtina santykius. „Praėjusią savaitę buvo peržengta riba, – rašoma Hario viešųjų ryšių atstovo pareiškime. – Jo mergina Megan Markl patyrė įžeidinėjimų ir priekabiavimų bangą. Kai kurie iš jų buvo labai vieši – šmeižtas pirmajame nacionalinio laikraščio puslapyje, rasistinis komentarų atspalvis, atviras socialinės žiniasklaidos trolių ir interneto straipsnių komentatorių seksizmas ir rasizmas.“ Toliau pranešime rašoma: „Princas Haris nerimauja dėl ponios Markl saugumo ir yra labai nusivylęs, kad negalėjo jos apsaugoti.“
Viljamas, kurio „nuoširdus pokalbis“ su broliu tapo Hario emocingo viešo prašymo pagrindu, Kensingtono rūmams liepia pabrėžti, kad „Kembridžo kunigaikštis visiškai supranta su privatumu susijusią situaciją ir taip pat supranta būtinybę Hariui palaikyti artimiausius žmones“.
Haris greitai imasi veiksmų ir kreipiasi į elitinius Skotland Jardo karališkosios ir diplomatinės apsaugos grupės pareigūnus, kad šie saugotų Megan – tam skiria nuosavų lėšų.
Žinia apie naująją Hario merginą šiltai sutikta Karibuose, kur princas išvykęs į penkiolikos dienų diplomatinę kelionę po septynias šalis, kurios tikslas – sustiprinti paramą karalienei. „Manau, kad netrukus sulauksime naujos princesės“, – labdaros pokylyje trijų šimtų svečių akivaizdoje entuziastingai sako Hariui Antigvos premjeras Gastonas Braunas (Gaston Browne). „Noriu, kad žinotumėte, jog esate labai laukiamas čia per medaus mėnesį.“
Haris atmeta kvietimą, tačiau prisimena malonų laiką, kai paskutiniaisiais savo motinos gyvenimo mėnesiais kartu su ja lankėsi Antigvoje. Princas keliauja tarp Sent Vinsento ir Grenados, kai pranešama naujiena, kad Megan susitiko su karaliene ir jos liūdnai pagarsėjusiais temperamentingaisiais korgiais.
„Pastaruosius trisdešimt trejus metus buvau nuolat aplojamas – o ji įeina, ir visiškai nieko“, – pasakoja Haris laikraščiui Telegraph.
Megan, dviejų šunų savininkė, iš kurių vieną atsivežė į Londoną, sako, kad korgiai per arbatą su karaliene „tiesiog gulėjo man prie kojų. Tai buvo labai miela“.
Tą patį apie Harį ir Megan sako ir kalėdinių eglučių pardavėja Zakija Krauford (Zaqia Crawford). Gruodžio viduryje pora pėsčiomis atvyksta į aukščiausios kokybės eglučių parduotuvę Pines and Needles Pietų Londono Batersi parke. „Buvo visiškai aišku, kad jie yra pora. Tai nebuvo perdėtas meilumas ar kas nors panašaus – jie tiesiog darė mielus dalykus, kuriuos paprastai daro poros: pavyzdžiui, juokino vienas kitą ir jaudinosi. Jie buvo tikrai šaunūs.“
Ir ryžtingi. Jie atsisakė dvylikos pėdų 186 svarus sterlingų kainuojančio medžio ir pasirinko šešių pėdų eglę už 65 svarus sterlingų. „Maniau, kad jis rinksis didžiausią, – sako vienas pirkėjas apie Harį, – bet jis norėjo tik mažos šešių pėdų eglutės.“
„Smagu būti geram, o būti blogam – nuobodu, bet galiu būti ir neklusnus“, – juokauja Haris ITV dokumentiniame filme „Princas Haris Afrikoje“ (Prince Harry in Africa), kurio premjera įvyksta 2016 m. gruodžio 19 d. ir kuriame jis pasakoja apie savo darbą su ŽIV (AIDS) labdaros organizacija, 2006 metais įkurta kartu su Lesoto princu Seisu. Surimtėjęs jis aiškina: „Noriu savo gyvenime nuveikti ką nors tikrai konstruktyvaus. Noriu daryti tai, kuo didžiuotųsi mano mama. Mano motina kovojo už įvairius dalykus. Yra daug nebaigtų reikalų ir daugybė darbų, kurių mano motina taip ir neužbaigė.“
Prieš savaitę Megan britų žurnalo Elle numeryje paskelbė straipsnį „Megan Markl: Aš esu daugiau nei „kita“. „Būdama „dvigubos etninės kilmės“, kaip mane vadino kino pramonėje, – rašo ji, – galėjau pretenduoti į beveik bet kokį vaidmenį.“
Kaip Haris pasakoja ITV laidų vedėjui Tomui Bredbiui (Tom Bradby), jis pats nusprendė imtis naujo vaidmens. „Aš kovojau su sistema ir sakiau: „Nenoriu būti šiuo žmogumi. Mano mama mirė, kai buvau labai jaunas, ir aš nenoriu atsidurti tokioje padėtyje.“ Bet dabar esu toks užsidegęs, kupinas energijos ir laimingas, kad galiu ką nors pakeisti.“
Praėjo dvylika metų nuo tada, kai Haris ir princas Seisas įkūrė Sentebal savo aktyvioms motinoms, kurios abi mirė jaunos, atminti. Megan taip pat traukia į Juodąjį žemyną: 2016-ųjų pradžioje ji lankėsi Ruandoje, kad paremtų organizacijos World Vision vykdomą švaraus vandens projektą. Botsvana poros gyvenime taip pat užima ypatingą vietą. Netrukus po to, kai jiedu susipažino, per trečiąjį pasimatymą Haris įtikino Megan prisijungti prie jo Botsvanoje, kur „abu stovyklavo po žvaigždėtu dangumi“, kaip jis sako, „veiksmingai atostogaudami kartu viduryje niekur“ – tai buvo lemtinga kelionė, padėjusi užmegzti jų ryšį. „Mano meilė Afrikai niekada neišblės, – sako Haris dokumentiniame filme, – ir tikiuosi, kad ji išliks ir mano vaikams.“