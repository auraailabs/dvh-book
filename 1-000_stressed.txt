Įžanga.
1997 m. rugpjūčio 31 d.
Paryžius
Ji lipa į automobilį ir sėda į savo vietą, vairuotojui jau spaudžiant akceleratoriaus pedalą. Juodasis Mercedes S280 tiesiog sukurtas greičiui.
Dviejų tonų sedanui tolstant nuo Ritz viešbučio Paryžiuje, vakaro tamsoje prapliumpa žybsėti fotografų blykstės. Daugybė operatorių pasileidžia paskui juos motociklais ir motoroleriais.
Kiek anksčiau, šį mėnesį, bulvarinei spaudai už milijonus buvo parduotos jos ir naujojo draugo nuotraukos, kuriose jiedu užfiksuoti besibučiuojantys jachtoje Viduržemio jūroje. Pora Paryžiuje apsistojo vos kelioms valandoms. Tačiau ją persekiojantys fotografai nenurims, kol negaus kitos nuotraukos, vertos didžiulės sumos.
Jau popietė, bet ji vis dar apsirengusi vasaros pietums: baltais džinsais ir tamsiu Armani švarku. Raudonas lūpdažis švyti vasaros saulėje įdegusiame veide.
Ji žvilgteli į tris vyrus automobilyje: savo draugą, egiptietį, filmų prodiuserį Dodį al Fajedą (Dodi al Fayed), sėdintį šalia ant užpakalinės sėdynės, bei britą, asmens sargybinį Trevorą Ryz Džounsą (Trevor Rees-Jones), sėdintį tiesiai priešais ją.
Prie vairo Henris Polas (Henri Paul), viešbučio apsaugos vadovas. Polas – patyręs ir profesionalus vairuotojas, mokęsis Mercedes-Benz kursuose Vokietijoje.
Kai jos berniukai Viljamas ir Haris buvo mažesni, mėgo žaisti su žaisliniais automobiliais. O kartą malonus policininkas leido jiems atsisėsti ant jo BMW motociklo, apsimesti, kad jį vairuoja, ir pamojuoti.
Henris Polas važiuoja per greitai.
Maršrutas nuo viešbučio iki Dodžio apartamentų griežtai nustatytas – pro Cartier parduotuvę Arsène Houssaye gatve, netoli Triumfo arkos. Tačiau Polas tuo keliu nevažiuoja. Jis staiga pasuka Cours Albert ler gatve.
Vos prieš keletą valandų ji kalbėjo su sūnumis. Jie žaidė su savo pusbroliais Balmoralo pilyje, tad greitai persimetė keletu žodžių. Sūnūs dar vaikai – vos dvylikos ir penkiolikos metų, tad jiems vis dar labai jos reikia.
Henris Polas prisidengia akis skydeliu nuo saulės, kad neakintų fotografų blykstės. Pamačiusi, kaip vairuotojas stebi per galinio vaizdo veidrodį, ji atsisuka, norėdama pasižiūrėti pro galinį langą.
Jie važiuoja tolyn nuo miesto centro, į vakarus šiaurine Senos pakrante. Kitoje upės pusėje sutemose melsvai švyti Eifelio bokštas, skleisdamas aplink raudonas ir violetines atspindžių vėduokles.
Vyrai ant motociklų bando juos aplenkti.
Ji žvilgteli į spidometrą: greitis 160 km/h ir vis didėja.
Jeigu berniukai būtų kartu, jų automobilis važiuotų tarp dviejų apsaugos automobilių – vieno priekyje, kito gale. Tokia aukščiausio lygio apsauga priklauso ir net yra privaloma karalienei ir tiesioginiams sosto įpėdiniams.
Bet kadangi Diana išsiskyrusi, jai tokia apsauga nepriklauso. Rytoj ji išskris į Londoną. Su Viljamu ir Hariu susitiks namuose, Kensingtono rūmuose. Ketinu padovanoti Hariui PlayStation, kurį nupirkau jo gimtadieniui.
Mersedesas pasuka į dešinę, link įvažiavimo į tunelį po de l’Alma tiltu. Nuo milžiniško greičio jai svaigsta galva, mirga akyse.
Asmens sargybinis sušunka ir ranka rodo į priekį.
Pro priekinį langą ji pamato baltą automobilį, kuris sustoja tunelyje prieš pat juos.
Henris Polas praranda kontrolę. Jis užgula mersedeso stabdžius. Automobilis ima smarkiai slysti link baltojo automobilio galinio kairiojo šono ir pradeda suktis. Tada įsirėžia į betoninę koloną, o paskui ir į tunelio sieną.
Jos kūnas staiga trūkteli į priekį, jausmas toks, lyg iš didelio aukščio kristų galva žemyn.
Kaip tada, kai Disneilende lėkė linksmaisiais kalneliais. Haris sėdėjo priekyje ir klykė džiaugdamasis nusileidimo greičiu.
Ji gyva. Kažkokiu būdu ji vis dar gyva ir iš paskutiniųjų stengiasi kvėpuoti. Tas skausmas jos galvoje – niekada nejuto nieko panašaus. Galvos smegenų sukrėtimas? Veikiausiai taip ir yra.
Kaip tą baisų kartą, kai per nelaimingą atsitikimą golfo lauke skilo Viljamo kaukolė. Viljamas išgyveno, aš taip pat išgyvensiu. Grįžtu namo. Ketinu juos apkabinti ir užpilti bučiniais. Ir sakyti jiems dar ir dar kartą, kaip labai aš juos myliu.
