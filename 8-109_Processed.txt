109 skyrius
2012 m. rugsėjis
Afganistanas
Princas Haris, arba kapitonas Velsas, kaip jis vadinamas kariuomenėje, kupinas „pasididžiavimo ir laukimo“, po aštuoniolika mėnesių trukusių mokymų įgijęs Apache piloto kvalifikaciją šių metų vasarį grįžta į Afganistaną.
Ir nors jo brolis ir kolega sraigtasparnio pilotas, Karališkųjų oro pajėgų skrydžio leitenantas Viljamas Velsas, „neįtikėtinai didžiuojasi“ Hariu, tai netrukdo jiems diskutuoti apie savo skraidančių mašinų privalumus. Pasak karališkojo šaltinio, „princas Haris sako princui Viljamui, kad šis pilotuoja skalbyklę, nes Sea King yra tiesiog senas, patikimas darbinis arklys, o Viljamas sako Hariui, kad jis tiesiog valdo kompiuterinį žaidimą, nes Apache yra toks nuglaistytas, greitas ir pažangus“.
Nesvarbu, kuris sraigtasparnis bus pripažintas geresniu, broliai dalijasi svarbiu pasiekimu. Šiuolaikinių Didžiosios Britanijos ginkluotųjų pajėgų istorijoje jie yra pirmieji du vienu metu aktyvioje tarnyboje tarnaujantys karališkosios šeimos nariai.
RAF bazėje Briz Nortone, į šiaurės vakarus nuo Londono, Haris įlipa į karinį sraigtasparnį, kuris rugsėjo pradžios vakarą nusileidžia stovykloje Bastion. Bazė, kurioje dislokuoti daugiau kaip 20 000 britų ir amerikiečių karių, yra atokioje Helmando provincijos dykumos vietoje.
Hario pulkas priklauso Jungtinei aviacijos grupei, teikiančiai paramą NATO vadovaujamoms Tarptautinėms saugumo pagalbos pajėgoms (ISAF). Artimiausius keturis mėnesius jis tarnaus ilgai lauktoje antrojoje misijoje, 662-ajame eskadrone – kariuomenės oro pajėgų korpuso dalinyje, kuris sunaikina du talibus per savaitę – tai didžiausias „žudymo rodiklis“ Afganistane.
„Sukilėlių žudymas – štai kam skirta mašina, kuria skraido Haris, – sako Gynybos ministerijos atstovas spaudai. – Kitaip to apibūdinti neįmanoma.“
Talibano lyderiai keršija grasindami panaudoti „visas savo jėgas, kad nužudytų arba suimtų“ kapitoną Harį Velsą, didesniu nei dviejų šimtų mylių per valandą greičiu skriejantį dykumos dangumi savo Apache, per kelias sekundes galinčiu nustatyti iki 250 priešo taikinių. Jei jo sraigtasparnis nukristų, Haris apmokytas, kaip pasipriešinti suėmimui ir išgyventi nelaisvėje.
Rugsėjo 14-ąją, dieną prieš dvidešimt aštuntąjį Hario gimtadienį, Bastion stovyklą užpuola sukilėliai. Žūsta du JAV jūrų pėstininkai.
„Dėl operatyvių ISAF pajėgų, kuriuose dalyvavo ir Jungtinės Karalystės kariai, veiksmų incidentas buvo likviduotas“, – teigia Gynybos ministerija Londone.
„Niekas negali pasakyti, ar Haris vis dar bazėje, – praneša karinis šaltinis, – tačiau vargu ar tai, kad jis atvyko prieš savaitę, o didelio masto ataka prasidėjo likus kelioms valandoms iki jo gimtadienio, yra atsitiktinumas.“
Vėliau Haris paneigia žiniasklaidos teiginius, kad išpuolis „buvo tik dėl manęs“, tačiau pripažįsta, kad tai buvo „šioks toks žvilgsnis į realybę“.
„Anglijoje princas buvo nufotografuotas nuogas, – neteisingai teigia Talibano atstovas Zabiulahas Mudžahidas. – Norėdamas užglaistyti šią gėdą, galbūt jis nori išpirkti kaltę parodydamas, kad kovoja šalia savo karių Afganistane.“
Dar labiau gąsdinantis yra perspėjimas, paskelbtas teroristų tinklalapyje Shumukh al-Islam: „Insha’Allah (Dievo valia) jo lėktuvas bus sunaikintas ir jis grįš pas senąją karalienę juodame karste.“