86 skyrius
2002 m. balandis
Londonas
Vestminsterio vienuolyno varpai skambina 101 kartą.
Sulaukusi 101-erių mirė karalienė Elžbieta, arba karalienė motina.
Daugiau nei milijonas gedinčiųjų ateina numesti gėlių ant kelio priešais katafalką, važiuojantį nuo Vestminsterio vienuolyno. Ten prieš septyniasdešimt devynerius metus ji susituokė su princu Albertu, Jorko hercogu (būsimuoju karaliumi Jurgiu VI). Ten prieš šešiasdešimt šešerius metus ji buvo karūnuota karaliene konsorte. O prieš penkiasdešimt metų dalyvavo karaliaus laidotuvėse Vindzorų pilyje – čia ji bus palaidota šalia savo velionio vyro.
Karalius Jurgis VI neturėjo kada nors tapti karaliumi. Tai nutiko, kai jo vyresnysis brolis karalius Edvardas VIII 1936-aisiais atsisakė sosto, kad galėtų vesti išsiskyrusią amerikietę Volis Simpson. Edvardo jaunesnysis brolis Bertis tapo sosto paveldėtoju ir pasivadino Jurgiu VI. Jis mirė anksti, būdamas penkiasdešimt šešerių, karaliumi išbuvęs šiek tiek ilgiau nei penkiolika metų. Po Jurgio VI mirties jo duktė Elžbieta, būdama dvidešimt penkerių, 1952-aisiais tapo karaliene.
„Pirmiausia yra šalis, kad ir kas nutiktų“, – šis teiginys ilgai buvo karalienės motinos šūkiu. Per Antrąjį pasaulinį karą jos patriotizmas buvo legendinis. Tačiau princas Čarlzas ją vadina „gana paprasta, taip pat nuostabiausia senele, kokią galėtum kada nors turėti. Aš buvau visiškai jai atsidavęs“.
„Senelė mėgo gerai pasijuokti“, – prisimena proanūkiai.
„Jai patiko klausytis pasakojimų apie visus mano draugus. Ir viską ji siejo su savo jaunyste, – sako Viljamas. – Jai patikdavo klausytis apie mokykloje man kilusias problemas.“
Kai Viljamas pradeda mokytis Šv. Andriaus universitete, ji pataria: „Jeigu bus kokių gerų vakarėlių, pakviesk mane.“
„Pažadėjau, negalėjau pasielgti kitaip, – pastebi princas. – Buvau visiškai tikras, kad jeigu ją pakviesčiau, ji šoktų su manimi po stalu.“
Nepaisant artimų santykių su proanūkiais, karalienė motina visą savo turtą palieka dukteriai karalienei Elžbietai II. Pranešama, kad jis vertas daugiau kaip 70 ar net 100 milijonų svarų. Nors spaudoje ėmė sklandyti gandai, kad karalienė motina dviem jaunuoliams paliko turto už daugiau kaip dėšimt milijonų svarų, iš jų liūto dalis turėtų atitekti Hariui, tačiau tiesa ta, kad niekas, išskyrus karalienę, nieko negauna.
Tačiau princas Čarlzas planuoja persikelti į savo senelės namą.
Jis peržiūri jos brangenybes – vienas žiedas ypatingas.
Karalienė motina labai mėgo Čarlzą. Kai kurie sako, kad jis priminė jai velionį vyrą Bertį: „Neužtikrintas, stokojantis pasitikėjimo, turėjo tobulėti.“
Čarlzo ir Dianos santykiai nenusiklostė taip gerai, kaip tikėjosi karalienė motina ir ledi Fermoi, supiršusios savo anūkus. Tačiau dėl to ji nekaltino Čarlzo, išskyrus vieną dalyką. Abi su dukra karaliene jautė, kad „Velso princas savo paties pasitenkinimą ir interesus iškėlė aukščiau už pareigas, siekdamas santykių su Kamila, – sako rūmų dvariškis. – Ir ji niekaip negali to atleisti.“
Taigi, nors Čarlzas tvirtino planuojantis ateitį su Kamila Parker Bouls (karalienė nenoriai priėmė šią mintį), šios vestuvės neįvyks, kol karalienė motina bus gyva.
Tačiau dabar kelias aiškus.
Netrukus po laidotuvių Čarlzas paskelbia ketinąs perkelti Velso princo biurą ir oficialią rezidenciją Londone iš Šv. Jokūbo rūmų į Klarensų namus. Penkiasdešimt metų tai buvo jo senelės namai. Ir jis tai padarys, kai tik baigsis remontas.
Į pertvarkos planus įtraukti gyvenamieji ir vonios kambariai, skirti Kamilai.