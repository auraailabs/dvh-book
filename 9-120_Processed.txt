120 skyrius
2018 m. gegužė
Londonas
Gegužės 19-ąją, šeštadienio rytą, princas Haris įžengia į savo privatų sodą Kensingtono rūmuose. Megan Markl puokštėje – šakelės iš mirtos medžio, kurį 1845 metais pasodino karalienė Viktorija, ir kito, kurio šakelės 1947-aisias buvo vestuvinėje karalienės Elžbietos puokštėje. Trūksta tik jo motinos prisilietimo. Haris kruopščiai renka gražiausius pavasario žiedus, tarp jų ir savo motinos mėgstamas neužmirštuoles – nuoširdų kompozicijos, kurią jo nuotaka nešis prie altoriaus, papildymą.
Vestuvės įvyks po kelių valandų Šv. Jurgio koplyčioje, kuri pasirinkta ir dėl sentimentalių, ir dėl praktinių priežasčių. XV a. gotikinė koplyčia porai yra „labai ypatinga vieta“, pažymi Hario sekretorė ryšiams su visuomene, nes čia 1984 metais vyko ir Hario krikštynos. Be to, dėl savo vietos Vindzoro pilies teritorijoje ji ypač patogi princui Filipui.
Na, ir tai intymesnė erdvė nei Vestminsterio vienuolynas (kur Viljamas ir Keitė tuokėsi 1 900 žmonių akivaizdoje) ar Šv. Pauliaus katedra (Čarlzo ir Dianos vestuvių vieta, kurioje buvo 3 500 kviestinių svečių). Hario ir Megan vestuvių svečių sąraše yra tik 600 žmonių, nors į vestuvių teritoriją pakviesta dar 1 200 visuomenės narių.
Pakviestieji į ceremoniją gauna septynių puslapių dokumentą, parengtą karišku tikslumu. Laikraštis Telegraph jį apibendrina taip: HARIO IR MEGAN VESTUVIŲ TAISYKLĖS: JOKIŲ TELEFONŲ, JOKIŲ DOVANŲ, JOKIŲ GINKLŲ – ir ypač jokių fotoaparatų. „Visų svečių prašoma nesinešti mobiliųjų telefonų, – nurodoma instrukcijoje, – ir bet kokių vaizdą fiksuojančių prietaisų.“
Vienintelis asmuo, kuriam leidžiama fotografuoti vestuvių dieną, yra Aleksis Liubomirskis (Alexi Lubomirski). Operatorius, kilęs iš Lenkijos princų, stažavosi Paryžiuje pas Marijų Testiną (Mario Testino), kuris išgarsėjo fotografuodamas Dianą ir sukūręs Viljamo ir Keitės sužadėtuvių portretą.
Tarp karališkųjų asmenų, šeimos narių ir aukštų pareigūnų – gerai žinomos garsenybės, įskaitant ilgametę Megan draugę, teniso superžvaigždę Sereną Viljams ir jos vyrą, vieną iš Reddit įkūrėjų Aleksį Ohanianą (Alexi Ohanian); žmogaus teisių advokatę Amal Kluni (Amal Clooney) ir jos vyrą kino žvaigždę Džordžą Klunį (George Clooney); buvusius Megan kolegas iš serialo „Kostiumuotieji“; futbolininką Deividą Bekhemą (David Beckham) su žmona, dizainerę Viktoriją Bekhem (Victoria Beckham), buvusią britų popgrupės Spice Girls narę; ir amerikiečių žiniasklaidos milžinę Oprą Vinfri (Oprah Winfrey).
Haris taip pat pakvietė savo buvusias drauges Čelsę Deivi ir Kresidą Bonas. Abi jos dalyvaus, nors nė viena iš jų neturi kvietimo į išskirtinį dviejų šimtų žmonių vakarinį priėmimą.
Šv. Jurgio koplyčios tylą sudrumsčia šūksniai. Vieną iš dešimties pamergių ir jų palydovų, tarp kurių yra princas Džordžas bei princesė Šarlotė, apima jaudulys. Netrukus įžengs devyniasdešimt dvejų metų karalienė. Ji vilki Stiuarto Parvino (Stewart Parvin) sukurtą gėlėtą šilko suknelę su žaliosios citrinos žalumo, pilkais ir violetiniais raštais, pasipuošusi prie suknelės priderinta skrybėlaite. 11.52 val. karalienė Elžbieta II užima savo vietą tarp karališkosios šeimos narių, sėdinčių arčiausiai altoriaus. „Geležinis kunigaikštis“, kaip gydytojai jį vadina, Filipas, pagerbia Harį dalyvaudamas ceremonijoje, nors ir kenčia skausmą dėl neseniai lūžusio šonkaulio.
Prie altoriaus ramiai stovi Megan. Jos baltą šilkinę Givenchy dizainerės Kler Veit Keler (Clare Waight Keller) suknelę ir karalienės Marijos tiarą su dešimtimi brangakmenių centre, kurią paskolino karalienė, apšviečia pro 79 Tiudorų laikų stiklo plokštes vakariniame lange sklindanti šviesa. Mėlynos suknelės, kurią Megan vilkėjo per pirmąjį pasimatymą su Hariu, atraiža įsiūta į jos suknelę kaip „kas nors mėlyno“. Šešiolikos su puse pėdų ilgio šilkinio tiulio šydą, kurio apačia rankomis išsiuvinėta gėlėmis, simbolizuojančiomis kiekvieną iš 53 Sandraugos šalių, ji pirmą kartą pamatė tik šį rytą.
Elegantiškoji nuotaka žengia viena, kol pasiekia chorą – bažnyčios erdvę, kurioje sėdi karališkoji šeima. Princas Čarlzas žengteli į priekį, o trisdešimt šešerių Megan įsikimba į savo šešiasdešimt devynerių metų būsimojo uošvio ranką.
„Gražiai atrodai“, – sako Čarlzas.
„Ačiū, tėveli“, – sako Haris, kai Čarlzas ir Megan pasiekia altorių. Jis stovi šalia savo pabrolio Viljamo, abu vilki tamsiai mėlynos spalvos odinius apsiaustus – Blues and Royals pulko, kuriame abu tarnavo, uniformą. Kadangi Haris pasitraukė iš ginkluotųjų pajėgų, jam prireikė karalienės leidimo tuoktis su uniforma ir pasilikti barzdą, kuri prieštarauja karinėms taisyklėms ir karalienės pageidavimams. Ant Hario kapitono uniformos puikuojasi piloto sparneliai kartu su juostelėmis, žyminčiomis keturis svarbiausius jo karinius apdovanojimus: Karališkojo Viktorijos ordino riterio komandoro statusą, Afganistano operacinės tarnybos medalį ir karalienės Auksinio ir Deimantinio jubiliejaus medalius. Ant Viljamo peties – karalienės inicialai EIIR, jis laiko brangią jų močiutės dovaną – auksinį vestuvinį žiedą, kurį Cleave & Company pagamino Megan iš karališkojo Velso aukso.
„Tai galia, meilės galia“, – sako garbingiausiasis reverendas Maiklas Karis (Michael Curry). Aukščiausias Amerikos episkopalinės bažnyčios vyskupas, kuris atvyko pakviestas Megan, pamokslą baigia aistringu „Mes turime jus visus sutuokti!“.
Apsikeitę įžadais ir žiedais Kenterberio arkivyskupo Džastino Velbio (Justin Welby) akivaizdoje, jaunavedžiai išeina į skaisčią gegužės saulę.
„Ar dabar bučiuosimės?“ – klausia Megan Hario, kai jiedu sustoja ant koplyčios laiptų.
„Taip“, – atsako jis savo nuotakai.
Per karalienės surengtą priėmimą Šv. Jurgio salėje, skirtą naujai tituluotiems Sasekso kunigaikščiui ir kunigaikštienei, Velso princas sako jaudinančią kalbą.
„Mano mielasis senasis Hari, aš taip džiaugiuosi dėl tavęs“, – užbaigia Čarlzas, o jo jaunesnysis sūnus gerokai susijaudina, nors greitai atsigauna tiek, kad vėliau susirinkusiems svečiams užduoda svarbų klausimą. „Ar kas nors iš čia esančių moka groti pianinu?“
Klausimas, atrodo, šiek tiek ne vietoje. Nė vienas iš šešių šimtų svečių nežino, kad Haris pakvietė Eltoną Džoną, kad dainas, atliktas per Dianos laidotuves, šis pakartotų jos garbei kur kas laimingesne proga. Šiandien Dianos atminimui skamba Circle of Life, Your Song ir I’m Still Standing.
Laukia šventinė naktis, tačiau Džonui dainuojant Tiny Dancer žodžius: Looking on / She sings the songs, visi susirinkusieji sustingsta ir mintyse išvysta Dianą.
Prieš jiems pasirodant vakariniame priėmime, dviem šimtams žmonių surengtame netoliese esančiame Frogmoro kotedže, Megan persirengia balto šilkinio krepo Stelos Makartni (Stella McCartney) suknele be rankovių, o Haris karinę uniformą iškeičia į elegantišką smokingą. Haris savo naujajai žmonai taip pat dovanoja šeimos brangenybę – 75 000 svarų sterlingų vertės žiedą su smaragdinio šlifavimo akvamarinu, apjuostu deimantais ir įkomponuotu dvidešimt keturių karatų geltoname aukse. Keitė gali mūvėti garsųjį Dianos sužadėtuvių žiedą, tačiau Haris savo nuotakai dovanoja žiedą, kurį jo motina išsirinko pati – jį užsakė vietoj sužadėtuvių žiedo. Prabangių juvelyrinių dirbinių meistras Asprėjus (Asprey) sukūrė art deco stiliaus žiedą Dianai, kuri pirmą kartą jį mūvėjo 1997 metų birželio mėnesį, kai jos suknelė buvo parduodama Christie’s aukcione Niujorke. „Norėčiau, kad visus mano juvelyrinius dirbinius paveldėtų mano sūnūs, – rašė Diana laiške, – kad jų žmonos, atėjus laikui, galėtų juos turėti arba jais naudotis.“
Žiedas spindi ant Megan dešinės rankos, jai mojuojant iš Hario vairuojamo mėlyno Jaguar E-Type Concept Zero kabrioleto. Automobilio valstybiniuose numeriuose užkoduota jų vestuvių data: E190518.
„Nedažnai pamatysi, kaip tuokiasi princas, – šūkteli turistas iš Dominikos Respublikos, pakerėtas šios dienos spindesio, ir stebisi naująja karališkąja nuotaka: – Ji tiesiog normali mergina.“