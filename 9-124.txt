124 skyrius
2021 m. vasara
Londonas
Birželio 4-ąją Santa Barbaroje, Kalifornijoje, gimsta vienuoliktas karalienės vaikaitis. Haris ir Megan dukrą pavadina Lilibet Lili Diana Mauntbaten-Vindzor (Lilibet „Lili“ Diana Mountbatten-Windsor). Kūdikio vardas – karalienės Elžbietos vaikystės pravardė. Jos antrasis vardas – Hario motinos. Apie kūdikio gimimą paskelbta likus mažiau nei mėnesiui iki Dianos šešiasdešimtojo gimtadienio.
„Norime, kad ji vis dar būtų su mumis visą laiką“, – sakoma bendrame Viljamo ir Hario pareiškime.
Paskutinį kartą broliai pastebėti persimetantys keliais žodžiais po Filipo laidotuvių balandžio mėnesį. Liepos 1-ąją Haris grįžta į Angliją paminėti motinos gimtadienio ir kartu su Viljamu bei giminaičiais Spenseriais dalyvauja privačioje ceremonijoje tarp keturių tūkstančių žydinčių gėlių Kensingtono rūmų sodelyje Sunken Garden. Šiandien bus atidengta Dianos skulptūra.
„Pasiruošęs?“ – klausia Viljamas Hario.
Abu patraukia virvelę, nukrenta paminklą dengęs žalias audeklas, pasigirsta plojimai.
Skulptoriaus Ijeno Rank-Bradlio (Ian Rank-Broadley) bronzinės skulptūros, vaizduojančios trumpaplaukę Dianą, apkabinusią tris skirtingų rasių vaikus, atidengimo ceremonija trunka tik trisdešimt minučių. Jos gerbėjai žvakes ir gėles prie rūmų, kur, kaip ir po Velso princesės mirties, dedami pagarbos ženklai, neša kur kas ilgiau.
Dabar Diana turi dvi anūkes: Lilibet Mauntbaten Vindzor ir princesę Šarlotę. Tik viena iš jų greičiausiai paveldės jos puošnią papuošalų kolekciją, įskaitant Spenserių tiarą. Nors šiuo metu tiara priklauso Dianos broliui Čarlzui, devintajam grafui Spenseriui, rūmai derasi su juo, kad ją perduotų Šarlotei, vienintelei būsimo karaliaus Viljamo dukrai.
Vienas iš Čarlzo bendrų pomėgių su karaliene – mėgstamas kokteilis. Motina ir sūnus – abu vakarais mėgaujasi martiniu. Tačiau dabar karalienė savojo atsisako. Kad eisena būtų tvirtesnė, ji naudojasi lazdele, o spalio viduryje gydytojai patarė susilaikyti nuo alkoholio, nes tai geriausias būdas išlaikyti jėgas prieš 2022-ųjų birželį įvyksiantį Platininį jubiliejų, skirtą jos septyniasdešimties metų valdymo sukakčiai paminėti.
Spalio 20 dieną karalienė lieka nakvoti ligoninėje „dėl preliminarių tyrimų“, tada atšaukia kelionę į Šiaurės Airiją. Lapkričio viduryje ji pasitempia nugarą ir praleidžia Atminimo sekmadienio pamaldas prie Kenotafo memorialo.
Tačiau karalienė išlieka „stojiška ir psichologiškai stipri“, sako rūmų žinovai, pažymėdami, kad „pagrindinis jos rūpestis yra grįžti į kovinę formą ir pradėti jubiliejaus iškilmes. Ji priklauso tai kartai, kuri suima save į rankas. Pirmiausia – pareiga.“
Artėja Kalėdos, pirmosios karalienės Kalėdos po Filipo mirties.
„Susirinkti šeimai per Kalėdas, – sako Viljamas, – visada malonu, nes esame gana išsisklaidę ir užsiėmę savais reikalais, todėl labai mažai laiko praleidžiame kartu.“
Jei Viljamas būtų atsakingas už Kalėdų dieną, jis žada: „Mes visus suburtume, surengtume didelį vakarėlį ir tikrai nebūtų jokio kovido.“
Karalienė niekada nesiliauja rodžiusi pavyzdžio. Užuot surengusi didelį susibūrimą, jau antrus metus iš eilės ji atšaukia tradicinius Kalėdų pietus Sandringame savo šeimos ir šalies labui.
Tai ypač sentimentalus metas. Kol karalienė rašo savo kasmetinę kalėdinę žinutę, Keitė yra „labai, labai nusiminusi“, – pasakoja ji draugei, – kad jie su Viljamu taip toli nuo Hario ir Megan.
Galbūt ji gali padaryti ką nors, kas pakeltų visų nuotaiką? Kelias savaites Keitė slapta ruošiasi Vestminsterio vienuolyno kapitulos rūmuose. „Mes išgyvenome tokį niūrų laiką, – sako ji reklaminiame vaizdo įraše, skirtame ITV kalėdinio vakaro laidai „Karališkosios giesmės: kartu per Kalėdas“ (Royal Carols: Together at Christmas). – Tačiau manau, kad per šį laikotarpį taip pat supratome, kaip labai mums vieniems kitų reikia ir kaip gerumas ir meilė iš tikrųjų gali suteikti mums paguodos ir palengvėjimo sunkiomis akimirkomis.“
Pasipuošusi raudonos spalvos Katerinos Volker (Catherine Walker) suknele, ant kaklo surišta dideliu mazgu, Keitė žengia prie fortepijono. „Ji taip gerai ją išmoko“, – sako škotų dainininkas ir dainų autorius Tomas Volkeris (Tom Walker). Keitė akompanuoja jam dainuojant naują dainą For Those Who Can’t Be Here.
„Tai tikrai nelengva, – sako Volkeris ir pagiria Keitę, – po dešimties metų pertraukos iš karto sugroti su visa grupe, kurios niekada nesi matęs, prieš kameras, filmuojančias tiesioginį vaizdą iš Vestminsterio vienuolyno“, kur fortepijonu per Dianos laidotuves grojo Eltonas Džonas. „Ji labai talentinga muzikantė“, – sako Volkeris.
„Laimingų švenčių“ – toks sveikinimas užrašytas ant gruodžio 23 dienos atviruko su Hario, Megan, dvejų metų rudaplaukio Arčio ir šešių mėnesių Lilibet nuotrauka. Megan pakėlusi savo mažylę žiūri jai į akis – jos poza pakartoja 1983 metais darytą Dianos ir Viljamo – motinos ir sūnaus nuotrauką. Haris dėvi karoliukų apyrankę, kurią parsivežė iš kelionės į Afriką netrukus po motinos mirties. Nuo to laiko jis retai kada nusiima šį suvenyrą.
Kalėdų dieną devyniolikmetis vaikinas įsibrauna į Vindzoro pilies, kurioje reziduoja karalienė, teritoriją. Jis turi „puolamąjį ginklą“.
Kol karalienės kalėdinė kalba baigiama transliuoti, įsibrovėlis suimamas.
„Niekas iš mūsų negali sulėtinti laiko tėkmės“, – sako ji. Ant jos raudonos vilnos suknelės, kurią sukūrė Andžela Keli (Angela Kelly), puikuojasi safyrinė chrizantemos formos segė – 1947 metų medaus mėnesio Brodlendo dvare prisiminimas. Nuotraukoje, pastatytoje ant jos stalo pilies Baltajame salone, – ji ir Filipas švenčia šešiasdešimtąsias santuokos metines Brodlende, o karalienė pasipuošusi safyru, jai primenančiu medaus mėnesį.
„Nors daugeliui tai didelės laimės ir geros nuotaikos metas, Kalėdos gali būti sunkios tiems, kurie neteko artimųjų, – sako ji. – Šiais metais ypač suprantu kodėl.“
Ji ryžtasi asmeniškai įspėti princą Viljamą, kad šis ateityje atsisakytų vieno iš savo įprastų dalykų: kartu su Keite ir trimis savo vaikais skristi vienu sraigtasparniu.
„Ji žino, kad Viljamas yra gabus pilotas, bet nemano, kad verta rizikuoti, jog visi penki jie ir toliau skraidytų kartu, – sako karališkasis informatorius. – Karalienė įspėjo Viljamą nerimaujanti, jog, kad ir koks geras pilotas jis būtų, bet kada gali pasitaikyti blogas oras ir įvykti nelaimingas atsitikimas.“
Mintis apie galimą avariją „neleidžia karalienei užmigti naktimis“. Ji mano, „kad ateitis, kai sostas po Čarlzo atiteks jam, bus puiki, bet nesinori galvoti apie tai, kas būtų, jei jam ir jo šeimai atsitiktų kas nors blogo“.
Nuo 2022 metų kovo Anglijos karalienė nebegyvena Bakingamo rūmuose.
Karališkieji ženklai, žymintys jos rezidenciją, dabar plevėsuoja tik virš namo, kuriame paskutines dienas praleido princas Filipas, nes devyniasdešimt penkerių metų karalienė persikėlė į Vindzoro pilį ir „visam laikui“ paliko Bakingamo rūmus.
Karališkoji pora į Bakingamo rūmus įsikėlė tuoj po Elžbietos karūnavimo 1953-iaisiais – tą patį dešimtmetį, kai paskutinį kartą buvo atnaujintos rūmų vandentiekio ir elektros sistemos. Kai kurie katilai vis dar nekeisti nuo Antrojo pasaulinio karo. 775 kambarių rūmuose oficialiai gyveno visi monarchai nuo karalienės Viktorijos laikų (nors jau tada princas Albertas skundėsi, kad ši vieta „daro gėdą valdovui ir tautai“, todėl pristatė daugiau įspūdingų architektūrinių detalių, įskaitant balkoną, atgręžtą į viešumą). Nepaisant įspūdingų paauksuotų fasadų, vidaus apartamentų remontas jau seniai pribrendo, todėl dešimt metų truksianti 369 milijonų svarų sterlingų vertės rekonstrukcija turėtų išspręsti gėdingas asbesto, nuotekų ir net pelių problemas.
Princas Čarlzas pritaria savo motinos sprendimui palikti Bakingamo rūmus, nes mano, kad jų „išlaikymas tiek išlaidų, tiek aplinkosaugos požiūriu yra netvarus“. Jis garsiai kalba apie savo ketinimus gerokai sumažinti karališkųjų rezidencijų plotą; net ir tapus valdovu, sako vienas draugas, Čarlzo karališkųjų gyvenamųjų patalpų planas „bus daug kuklesnis – lyg butas virš parduotuvės“.
Sklinda gandai, kad Viljamas ir Keitė su vaikais gali, kaip ir karalienė, išvykti iš Londono – galbūt apsigyventi Fort Belvedere, 59 akrų ploto valdoje Vindzoro parke, maždaug už septynių mylių į pietus nuo Vindzoro pilies. Kadaise karalienės Viktorijos naudotame kaip arbatos namelis, Fort Belvedere taip pat gyveno karalienės Elžbietos dėdė karalius Edvardas VIII, kai 1936 metais pasirašė savo abdikacijos dokumentus. Be to, tai yra visai netoli Keitės tėvų gyvenamosios vietos Berkšyre.
Priešingai nei princesė Diana, „nei Viljamas, nei Keitė niekada nebuvo Londono gyventojai ir niekada nesimėgavo miesto chaosu“, – sako karališkosios šeimos komentatorė Keitė Nikol (Katie Nicholl). Tačiau „Vindzoras atrodo ideali vieta“, nes yra netoli sostinės ir Kembridžai „gali lengvai dalyvauti viešuose renginiuose ir vykdyti savo pareigas“.
Tačiau Sasekso kunigaikštis ir kunigaikštienė šiuo metu negali taip lengvai to padaryti.
Vienos iš karališkųjų rezidencijų Anglijoje perdavimas princui Hariui „jau nebesvarstomas“, sako žinovai, o nuo rūmų iki Kalifornijos, kur Megan ir Haris nusipirko Chateau of Riven Rock – 14 milijonų dolerių kainuojantį 18 000 kvadratinių pėdų namą prabangiame Montecito anklave, – toli. Jie persikraustė 2020-aisiais – kaip tik tuo metu, kai prasidėjo su COVID-19 susiję kelionių apribojimai. Pastarieji dveji metai prisidėjo prie šeimos susvetimėjimo.
Net kai apribojimai pradedami naikinti, emocijos vis dar siaučia.
Artėjant 2022 metų Platininiam jubiliejui, skirtam karalienės Elžbietos septyniasdešimties metų valdymo sukakčiai paminėti, vasario 18-ąją princas Haris pareiškė, kad jis „nesijaus saugus“, atsivežęs žmoną ir vaikus į Jungtinę Karalystę ir negavęs policijos apsaugos. Tai sužlugdė viltis, kad karališkoji šeima susitiks su jo beveik vienerių metų dukrele Lilibet, kurios gimtadienis sutampa su jos prosenelės karūnavimo Vestminsterio vienuolyne metinėmis, arba pamatys jo sūnų Arčį, kuriam nebuvo nė metų, kai šeima išsikraustė.
Viljamas eina Norfolko pušų apsuptu pažįstamu taku.
Šiandien jo palydovas – Samas Sančesas (Sam Sanchez), Apple Fitness+ kanalo Time to Walk (Laikas pasivaikščioti) laidos vedėjas. Jie žingsniuoja Anmer Holo link.
Norfolke Viljamas gyvena su Keite, Džordžu, Šarlote ir Luisu. Kai Viljamas atidaro vartus, užplūsta vaikystės prisiminimai.
Jis nusikelia į devintojo dešimtmečio pabaigą, kai mama leido jam pavairuoti automobilį.
„Mano mama... ji važiuodavo ir dainuodavo visu balsu“, – sako Viljamas. – Ir viena iš dainų, kurią labai įsiminiau ir kuri man įstrigo visam laikui, ir man iki šiol slapta vis dar labai patinka, yra Tinos Terner The Best.
1986 metų birželį vykusio Princo labdaros koncerto Vemblio arenoje užkulisiuose Diana susitiko su Tina Terner po to, kai superžvaigždė sudainavo tris dainas, tarp kurių ir duetus su Eriku Klaptonu ir Polu Makartniu.
Viljamas labiausiai mėgsta 1989 metų Tinos Terner hitą.
„Noriu jo klausytis ir klausytis, kad tik išliktų ta šilta akimirka. Kai jo klausausi, nukeliauju į tas keliones automobiliu ir tai pažadina daugybę prisiminimų apie mano mamą.“
