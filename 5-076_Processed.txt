76 skyrius
1997 m. rugsėjo 7 d.
Niujorkas
Dianos viltys ir lūkesčiai Viljamui išspausdinti The New Yorker puslapiuose.
Birželį Niujorke, kai buvo nuvykusi pareklamuoti savo labdarai skirtų suknelių aukcioną, pietaudama Four seasons ji išsipasakojo The New Yorker redaktorei Tinai Braun (Tina Brown) ir Vogue redaktorei Anai Vintur (Anna Wintour).
„Aš nuolat jam kalbėdavau apie žiniasklaidą – jos keliamus pavojus ir tai, kaip jis turėtų tai suprasti ir pasielgti, – sakė Diana. – Manau, Viljamas tai jau turi savyje, jis tai supranta. Tikiuosi, jis užaugs toks pat šaunus, kaip Džonas Kenedis jaunesnysis. Noriu, kad Viljamas susitvarkytų taip gerai, kaip Džonas.“
„Niekas, ką aš patyriau, neprilygsta tam, su kuo jie susiduria, – Džonas F. Kenedis jaunesnysis sako apie Viljamą ir Harį po Dianos mirties. – Aš galėjau normaliai gyventi maždaug nuo penkerių metų. Lankiau internatinę mokyklą, vėliau koledžą.“
„Viskas, ką noriu padaryti, tai tęsti savo gyvenimą Itone“, – sako Viljamas.
Praėjus keturioms dienoms po mamos laidotuvių princas ten grįžta kaip trečiojo kurso studentas.
Pasak jo klasioko tėvo, geriausia užuojauta yra tyla.
Dėl Dianos, „tavo pareiga bus niekada jos neminėti, – tėvas pataria sūnui. – Turi apsimesti, kad nieko neatsitiko ir tiesiog gyventi toliau“.
Šio patarimo niekas nepaiso. Viljamo kambaryje mokykloje laukia šeši šimtai užuojautos laiškų.
Žodžiai daug reikšmingesni nei nereikalingi daiktai, kuriuos jis jau atidavė kitiems. Pavyzdžiui, pagal naujausias technologijas pagamintą teniso raketę iš Jungtinių Amerikos Valstijų.
„Turiu vieną teniso raketę, kam man reikia antros?“
Daugelis įžymybių, įskaitant Eltoną Džoną ir Stiveną Spilbergą, siunčia atminimo suvenyrus. Tačiau kai Haris, atidaręs siuntinį, jame randa rankšluostį su išspausdintu savo mamos veidu, jis atsisako priimti atminimo dovanas.
Kensingtono rūmai
Karalienės Elžbietos sesuo, princesė Margaret, jaučiasi sugniuždyta. Praėjo beveik savaitė po Dianos laidotuvių, o ji savo dvidešimties kambarių rezidencijoje, 1A bute Kensingtono rūmuose, užuodžia lauke pūvančių gėlių kvapą.
Karališkųjų parkų tarnyba rūpinasi miesto švara. Planuojama, kad tvarkymas užtruks kelias savaites. Susikaupė milžiniškas kiekis gėlių – 60 milijonų. Žmonės sunešė apie dešimt–penkiolika tonų gėlių ir įvairių dovanų. Jų neišmeta. Dianos labdaros darbams atminti, pliušinius meškiukus nuveža nepasiturinčių šeimų vaikams. Ligoninių pacientai ir slaugos namų gyventojai gauna šviežiausias gėles. Net nuvytusios gėlės panaudojamos tikslingai. Jos kompostuojamos ir bus panaudotos kaip trąša Kensingtono soduose.
Šio darbo reikšmingumas suprantamas net jauniausiems savanoriams. „Ketinu tai papasakoti savo vaikams, kai suaugsiu, – sako skautas. – Jie tikriausiai didžiuosis manimi, kad tai padariau.“
Ludgrovas
Po penkių dienų, kai Haris grįžo į Ludgrovą, mokyklos taisyklės tapo griežtesnės. Laikraščiai draudžiami, o studentų „prašoma neminėti automobilių ar mamų“.
Šiandien rugsėjo 15-oji, penkioliktasis Hario gimtadienis. Pagal Ludgrovo tradiciją, tą dieną tėvai aplanko berniukus pasidalinti gabalėliu gimtadienio torto.
Kai prie mokyklos privažiuoja automobilis, Haris išbėga pasveikinti keleivę ir ją apkabina.
Teta Sara – ledi Sara Makorkedeil – laiko dovanų dėžę.
Jos viduje Playstation.
Tai Dianos dovana – žaidimų konsolė, kurią ji nupirko Hariui Paryžiuje.