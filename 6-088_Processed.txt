88 skyrius
2005 m. balandis
Vindzoras
Visi trys princai įsimylėję.
Princas Haris laisvais nuo studijų metais lankosi Pietų Afrikoje ir stipriai įsimyli teisės studentę Čelsę Deivi (Chelsy Davy), su kuria anksčiau susipažino per bendrus draugus Anglijoje. 2004-ųjų rudenį spauda pričiumpa vienas dėl kito galvą pametusią porelę. Ji vadina jį „Hazu“, o jis ją „Čeda“. Tačiau daugumą detalių Haris laiko savo širdyje. „Norėčiau visiems pasakyti, kokia ji nuostabi, – princas galantiškai sako reporteriams. – Bet kai apie tai prabilsiu, būsiu visiškai atviras.“
Karališkasis korespondentas Robertas Leisis (Robert Lacey) Čelsę vadina „šviesia ir aktyvia baltąja Zimbabvės mergina“. O žurnalistė Tina Braun (Tina Brown) apibūdina ją kaip „merginą – rankinę granatą. Nors ji puiki jaunuolio mergina, nemanau, kad kas nors tikisi, jog jie susituoks“.
Tuo metu princas Viljamas tyliai susitikinėja su Keite Midlton nuo pat pirmųjų metų Šv. Andriaus koledže. Jiems pakankamai ilgą laiką pavyksta savo santykius išlaikyti paslaptyje. Tai ypač sunku kartu apsigyvenus. Tačiau 2004-aisiais spauda juos aptinka besibučiuojančius ant Klosterio kalno šlaito, kur jie atvyko paslidinėti. Kitos dienos laikraščio The Sun antraštė skelbia: PAGALIAU... VILSAS SUSIRADO MERGINĄ.
Apipiltas klausimais apie galimus santuokos planus Viljamas pratrūksta: „Žiūrėkite, dėl Dievo meilės, man dar tik dvidešimt dveji! – širsta jis. – Esu per jaunas vesti. Nenoriu vesti, kol nesukaks bent dvidešimt aštuoneri ar trisdešimt.“
Tačiau princas Čarlzas pasiruošęs vėl tuoktis. 2005 m. vasario 10 d. jis su Kamila Parker Bouls oficialiai paskelbia planuojantys susituokti. Čarlzas pasiperša Kamilai su platininiu art deco žiedu iš vėlyvosios karalienės motinos kolekcijos. Žiedo centre penkių karatų deimantas, o šonuose įpjovos.
Viljamas ir Haris paskelbė pranešimą: „Mes abu esame labai laimingi dėl tėčio ir Kamilos. Linkime jiems laimės ateityje.“ Haris prideda, kad Kamila „padarė mūsų tėtį labai, labai laimingą. Tai svarbiausias dalykas. Mudu su Viljamu ją šiek tiek mylime.“
Viljamas santūresnis. „Labai laimingas, labai patenkintas. Tai bus gera diena, – sako jis ir priduria apie savo vaidmenį ceremonijoje: – Jei nepamesiu žiedų, viskas bus gerai. Tačiau prisiimdamas atsakomybę turiu ką nors padaryti ne taip.“
Karalienė abejinga. Tačiau ji su princu Filipu paskelbė palaikančią žinutę: „Edinburgo hercogas ir aš labai džiaugiamės, kad Velso princas ir panelė Parker Bouls susituoks.“
Po trumpos civilinės ceremonijos 2005 m. balandžio 9 d. Vindzorų Gildhole, kurioje dalyvavo tik dvidešimt aštuoni žmonės, įskaitant Kamilos sūnų ir dukterį bei Čarlzo vaikus, bet ne karalienę, jaunavedžiai persikelia į Šv. Jurgio koplyčią Vindzorų pilyje. Kenterberio vyskupo santuokos palaiminime dalyvauja ir karalienė Elžbieta bei princas Filipas.
Nepaisant keleto paskutinę minutę padarytų plano pakeitimų – kita Vindzorų pilies vieta buvo atmesta, nes tai būtų atvėrę vietą kitoms poroms ateinantiems trejiems metams, o jų pradinė vestuvių data, balandžio 8-oji, penktadienis, turėjo būti perkelta, kad Čarlzas galėtų dalyvauti popiežiaus Jono Pauliaus II laidotuvėse, – vestuvės sėkmingos.
Pagaliau jie vyras ir žmona.