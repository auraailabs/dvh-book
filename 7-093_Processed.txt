93 skyrius
2007 m. sausis
Londonas
Keitė tris dienas per savaitę užsakinėja aksesuarus pagrindiniame Jigsaw biure. Tai išskirtinis mados ir prekės ženklas, kurį sukūrė Belė (Belle) ir Džonas Robinsonai (John Robinson).
Už auką vietinei ligoninei Robinsonai pasiūlė Viljamui ir Keitei atostogas Miustike, privačioje Grenadinų saloje. 2006-ųjų metų atostogos praėjo Villa Hibiscus – penkių miegamųjų apartamentuose su terasa ir didžiuliu baseinu. Keitei patiko pinakolados, o Viljamas „nuodijosi“ degtine su spanguolių sultimis. Nė vienam nepatiko paparacai, kurie sekiojo juos visur – nuo išskirtinių salos kokteilių barų iki prabangios jachtos. Poros nuotraukos su maudymosi kostiumėliais buvo parduotos bulvarinei spaudai už 80 000 svarų.
Sugrįžęs į Londoną, Viljamas tęsia savo karinę tarnybą. O susidomėjimas Keite didėja. Fotografai tiksliai žino, kur ją surasti. Jigsaw biuras įsikūręs Edvardo laikų name, kur du virtuvės šefai kasdien gamina maistą darbuotojams.
Keitė linksmai prisijungia prie pokalbio virtuvėje. Ji dėkinga Belei Robinson už supratimą, nes jos išskirtiniai romantiški santykiai reikalauja lankstaus darbo grafiko. O kartais netgi pabėgimo plano.
„Klausyk, gal nori išeiti per galinį išėjimą?“ – pasiūlo Robinson.
Prie paradinio įvažiavimo būriuojasi televizijos komandos su kameromis.
„Tiesą sakant, – atsako Keitė, – manau, kad jie ketina mus persekioti tol, kol gaus nuotraukų. Gal tiesiog išeisiu, kad jie nufotografuotų? Tada paliks mus ramybėje.“
Ji klysta.
Penkiasdešimt paparacų su kameromis iš Associated Press, ITV, Channel 4 ir Spaudos asociacijos susiburia aplink Keitės butą Čelsyje per jos dvidešimt penktąjį gimtadienį.
40 svarų kainuojanti suknelė, su kuria ji nufotografuota, akimirksniu išparduodama visose parduotuvėse – toks aktyvus susižavėjimas gąsdina.
„Labiausiai norėčiau, – primygtinai reikalauja Viljamas, oficialiai kreipdamasis į spaudos atstovus, – kad Keitė būtų palikta ramybėje.“
Nors jis nelygina žiniasklaidos spaudimo Keitei su tuo persekiojimu, kurį patyrė jo velionė mama. Tai padaro Kenas Vofas (Ken Wharfe). „Atrodo, kad ta pati istorija kartojasi. Nepaisant teiginių, kad po Dianos mirties pamokos buvo išmoktos, – sako išėjęs į pensiją karališkosios apsaugos pareigūnas. – Kiek galiu matyti, į perspėjimus nebuvo atsižvelgta.“
Įsimintina tai, ką 1986 metais Čarlzas rašė laiške apie žurnalistus, kurie persekiojo Dianą jų kelionėje po Australiją. „Nebuvo jokio krustelėjimo, kurį ji galėtų atlikti be šių bjaurių ir, aš esu įsitikinęs, proto neturinčių žmonių, kurie ją fotografuoja... Kas jiems visiems nutiko? Ar jie negali matyti toliau savo nosių galo, ką jie daro? Kaip galima tikėtis, kad kas nors, jau nekalbu apie dvidešimt vienerių metų žmogų, išliks ramus, sulaukęs tokio beprotiško dėmesio?“
Žala jau turbūt buvo padaryta.
Kovo viduryje Viljamas vyko kartu su Hariu į Bovingtono tankų poligoną. Vyko penkių mėnesių apmokymai. Tada jo laukė laivynas ir Karališkosios oro pajėgos – jis turi susipažinti su skirtingais Britų kariuomenės padaliniais, kuriems vieną dieną teks vadovauti.
O balandį įvyksta dar viena „slapta operacija“. Jis išsiskiria su Keite.
„Kaip reikalai su Viljamu?“ – draugė paklausia Keitės per vakarėlį ir vakarienę Londone balandžio 12-ąją.
„Galiausiai viskas tarp mūsų baigta“, – atsako ji. Be jokių emocijų veide, nors baigėsi šešerius metus trukę romantiniai santykiai.
Jos draugai klausosi, kaip ji pasakoja apie bendru sutarimu priimtą sprendimą išsiskirti. O tada visi vyksta į Kitts. Tai naktinis klubas Slouno aikštėje, pavadintas pagal atostogų vietą Mažuosiuose Antiluose, išgarsėjusią dėl Karibų romo.