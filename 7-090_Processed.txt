90 skyrius
2007 m. sausis
Sanhurstas
Tik vienas asmuo sako „mano mylimoji Keitė“.
Sausio 3-iąją ji nustebina savo princą vakarėliu. Po penkių dienų, dvidešimt ketvirtojo gimtadienio išvakarėse, Viljamas paskelbia Sanhurstui.
Jis pakelia tostą už savo merginą, kuri „visada jo mintyse“.
Per Naujųjų metų atostogas pora slidinėjo aukščiausiomis ir geriausiomis „juodosiomis“ trasomis. O spauda toliau spėliojo apie kitą jų žingsnį. Tą dieną, prieš jiems grįžtant į Londoną, kameros užfiksavo juos Alpėse, netoli Klosterio. Ten pora apsikeitė viešu bučiniu.
Antraštės džiūgauja: PABUČIUOK MANE, KEITE. Tačiau praeis penkios ilgos savaitės, kol jaunoji pora turės kitą galimybę. Viljamas įsideda dvi nuotraukas, kurias pastatys prie bendrabučio lovos, – karalienės ir Keitės. Jis taip pat susipakuoja lyginimo lentą – to reikalaujama iš kiekvieno kadeto.
Sausio 8-ąją, kai į Sanhurstą atvyksta du Range Rover, smarkiai lyja. Surėjaus miestelis už dvylikos mylių nuo Torpo – nuotykių parko, kur Diana, Viljamas ir Haris mėgavosi savo mėgstamomis ir jaudulį keliančiomis pramogomis – rąstų kanalu, „Žaibo upe“ ir „Gilumine bomba“.
Šiandien Čarlzas palydėjo Viljamą į Senąjį koledžą. Ten jie pasisveikino su Sanhursto vadu, generolu majoru Endriu Ričiu (Andrew Ritchie), taip pat su akademijos adjutantu, majoru Džordžu Votersu (George Waters) bei seržantu majoru Vincu Gontu (Vince Gaunt).
„Be abejo, princas Haris davė savo broliui keletą patarimų, – sako generolas majoras Ričis. – Tačiau jie mokysis atskirai.“
Kaip trečiojo semestro studentas, Haris netgi gali neatsiskaityti iki rytojaus 6.30 val. ryto.
Sanhurste Viljamas gauna pravardę VELSIETIS.
„Iki, tėveli“, – jis atsisveikina su Čarlzu.
Tada prasideda pareigūnų mokymai.
„Aš mažiausiai noriu būti lepinamas, – sako Viljamas. – Noriu eiti ten, kur eina mano vyrai. Ir norėčiau daryti tai, ką daro jie.“
Bet pirmoji taisyklė „trečio numerio kirpimas“.
Kariškas plaukų kirpimas, kurį generolas majoras Ričis apibūdina kaip „trumpą“, nepatogus. Sekmadienį lankydamasis karių kapinėse, princas pastebėtas nuolat liečiantis savo viršugalvį, kur jo plaukai retesni.
Viljamas pasiruošęs mokytis taktikos ir treniruotis su ginklais – jis mokosi pirmosios pagalbos ir rankinių granatų technikos, taip pat naudotis šaunamaisiais ginklais, Browning 9 mm pistoletu ir SAO80 5,56 mm automatu. Jo vieno kambarys paruoštas patikrinimui. Jis mokosi išgyvenimo lauke įgūdžių.
Vasario 17-ąją Viljamas yra vienas iš 269 kadetų, dalyvaujančių Long Reach, keturiasdešimties mylių žygyje pro Brekono švyturius pietinio Velso Juoduosiuose kalnuose. Būrys turi išgyventi žiemos sąlygomis – per šlapdribą, sniegą, vėją ir esant labai žemai temperatūrai.
Dvidešimt keturios valandos, praleistos beveik be miego ir su negausiu maisto daviniu, skirtos individualiai bei komandinei stiprybei išbandyti. Viljamas nešasi nešulį, beveik atitinkantį jo kūno svorį ir vydamasis kitus bando padidinti savo nusilpusią energiją šokolado kąsniais. Vis dėlto vyrai aplink jį pasiduoda negailestingoms sąlygoms. Beveik trečdalis kursiokų iškrenta. Viljamas stengiasi sukaupti valią, prisiregistruoti devyniuose kelio taškuose ir pabaigti žygį.
Dėvėdama rusiško stiliaus kailių kepurę ir smėlio spalvos eglutės rašto paltą Keitė įžengia į karališkąją ložę Čeltnamo aukso taurės kliūtinio jojimo rungtynėse. Ji – Čarlzo ir Kamilos viešnia. Jie pristato trofėjų laimėjusiam žirgui War of Attrition.
Keitė pakeri minią lažybininkų, ketinančių lažintis, kad ji ir Viljamas susižadės prieš 2007-ųjų festivalį.
Nors sužadėtuvės būtinos, kad Keitę saugotų miesto apsaugos tarnyba, SO14 Karališkosios apsaugos grupė, Čarlzas jaudinasi dėl jos saugumo. Jis reikalauja, kad jo sąskaita būtų atliktas „tikėtinų grėsmių“ jos gerovei tyrimas.
Po kurio laiko The Express praneša, kad „Keitė gaus dvidešimt keturių valandų apsaugą. Tai pakursto kalbas apie būsimas sužadėtuves“.