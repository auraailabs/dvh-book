97 skyrius
2008 m. sausis
Afganistanas
Kadaise šurmuliavusio ekonominio Garmsiro rajono gatvės beveik tuščios. Čia įsikūrė priešakinė pietų Helmando provincijos operacijų bazė. Pastatai apgriauti po stipraus bombardavimo, Talibano ir koalicijos pajėgos pasikeitė vietomis – vieni prarado, o kiti iš naujo atgavo teritorijos kontrolę. Haris čia patruliuoja jau savaitę.
„Tiesiog vaikštinėju aplinkui. Kai kurie vietiniai ar Afganistano nacionalinė policija neturi nė menkiausio supratimo, kas aš esu. Jie nieko nežino“, – sako Haris.
Vis dėlto jis atsargus. „Saugausi ir turiu šiek tiek pridengti veidą. Tiesiog nenoriu, kad mane atpažintų. Tai sukeltų pavojų kitiems vaikinams.“
Šeši vyrai iš Slaptosios žvalgybos būrio tarnauja kaip Hario „angelai sargai“. Jis žavisi „puikiais kariais“, kurie elgiasi taip, „lyg būčiau dar vienas karininkas“.
Jis toks nėra.
„Keista, – sako Haris. – Dabar esu čia. Iš tiesų nesimaudžiau duše jau keturias dienas. Neskalbiau drabužių jau savaitę. O viskas atrodo visiškai normalu. Manau, kad nieko normaliau ir nebus.“
Sausio 7 dieną princo anonimiškumas pažeidžiamas. Australų moterų žurnalas New Idea interneto pranešime pažeidžia tarptautinį embargą, pranešdamas, kur ir kodėl yra Haris. Pranešimas nėra labai plačiai skaitomas. Haris iš pradžių net nėra apie tai informuojamas, jam tik praneša tolesnes Gynybos ministerijos atsargumo priemones.
Hario apsaugos būrys susiburia aplink jį. Galima sakyti, kad jų šešėliai yra taip arti, kaip Skotland Jardo asmens sargybiniai, kuriuos matė visą gyvenimą.
Hario bičiuliai pravardžiuoja jį „Kulkų taikiniu“. Dėl to, kad jį buvo atsisakyta siųsti į Iraką dėl saugumo. Staiga karinis humoras ima labiau atspindėti teisybę, negu to norėtų Gynybos ministerija.
Haris persikelia į operacijų bazę Edinburge. Ten jis prisijungia prie koalicijos misijos užgrobti Talibano tvirtovę Karis de Baba. Griežtumas atliekant didelės rizikos žvalgybos darbus ekstremaliomis dykumos klimato sąlygomis išsekina Harį. Tokią pačią įtaką daro ir izoliacija. Jo entuziazmas slopsta, o tada jis gauna gerų naujienų iš namų, kurios sugrąžina prisiminimus apie mamą.
„Viljamas atsiuntė man laišką, sakydamas, kad jis tiki, jog ji didžiuotųsi, – sako Haris. – Tikėtina, kad didžiuotųsi. Ir žiūrėtų žemyn iš dangaus. Šaipytųsi iš kvailysčių, kurias padarau. Pavyzdžiui, kad nueinu į kairę, kai turėčiau eiti į dešinę.“
Sausio 17-ąją, po mažiau nei dviejų savaičių su 1-ąja eskadrile iš 1-osios skrydžių treniruočių mokyklos, Viljamas pirmą kartą pilotuoja sraigtasparnį vienas. Jis pakyla mokomuoju sraigtiniu lėktuvu Grob 115E iš Karališkųjų oro pajėgų bazės Kranvele, 107 mylios į šiaurę nuo Londono.
„Tai buvo nuostabus jausmas, – pripažįsta Viljamas, kai nusileidžia lengvu orlaiviu anksčiau, negu buvo tikėtasi pagal grafiką. Taip yra dėl žiemiškų oro sąlygų. – Jeigu turėtum penkiasdešimties svarbiausių dalykų sąrašą, kuriuos turi padaryti prieš mirdamas, skristi vienam būtų vienas iš jų.“
Vasario 28-osios naujienų svetainėje Drudge Report pasirodė antraštė: „PRINCAS HARIS KOVOJA PRIEŠAKINĖSE LINIJOSE AFGANISTANE“. Pranešimo šaltinis yra New Idea žurnalas. Informacijos neteikimas žiniasklaidai žlugo, Hario buvimo vieta buvo paviešinta. Londono Evening Standard pirmasis Britanijoje paskelbia, kad „HARIS KOVOJA PRIEŠ TALIBANĄ. Nors Oro pajėgų vadas, seras Džokas Stirupas (Jock Stirrup) imasi ryžtingų veiksmų, kad „ištrauktų princą Harį iš Afganistano“.
„Visą laiką yra kas nors, kas nori sugadinti vakarėlį, – sako princas Haris. – Na, gerai, darbas jau padarytas.“
Kandahare jis įsėda į Tristar transporto orlaivį iš 216-osios eskadrilės. Šalia yra 170 sužeistų bendražygių. Kai kurie iš jų be sąmonės. Juos būtina gydyti Sally Oak ligoninėje Birmingame.
„Jie yra herojai, – sako Haris. – Vaikinų drąsa buvo stulbinanti. Nesakyčiau, kad esu herojus. Nesu didesnis herojus negu bet kas kitas.“
Po septynių valandų – kovo 21-ąją 11.29 val. – Tristar nusileidžia. Haris palieka lėktuvą, apsirengęs naująja armijos kamufliažine uniforma. Žemyn nuleistos akys negali nuslėpti nusivylimo, kad jo žygis baigėsi.
Ant pakilimo tako laukia juo besididžiuojantys tėvas ir brolis.
„Sveikas sugrįžęs“, – pasveikina Viljamas. Kaip draugas kariškis, jis paklausia iš esmės: „Kaip sekėsi?“.
Čarlzas kreipiasi į susirinkusius spaudos atstovus. „Kaip galite suprasti, akivaizdu, kad labai palengvėjo išvydus jį po pavojingos patirties namuose sveiką.“
Klausimai pasisuka į jautriąją temą. Apie karališkosios šeimos narį, įsitraukusį į mirtiną kovą. „Tai yra karas, tai yra pragaras, – sako Haris. – Bet turi daryti viską, kad apsaugotum savo vaikinus.“
Viljamas nusprendžia, kad interviu bus trumpas. Žiūrėdamas į Migelį Hedą (Miguel Head), Gynybos ministerijos vyriausiąjį spaudos atstovą, princas parodo sutartinį ženklą – perbraukia ranka po gerkle.
„Ačiū, interviu baigtas“, – sako Hedas.
Viljamas ir Haris sukrauna savo mantą į laukiantį Audi Avant. Haris bus dislokuotas Karališkosios artilerijos kareivinėse Vulviče, Londone, tačiau dabar jis grįžta į namus Haigrove.
Balandžio 1 dieną Haris paaukštinamas. Jis yra leitenantas, turintis kovos patirties.