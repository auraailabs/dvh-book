5 skyrius
1980 m. vasara
Londonas
Diana žengia žingsnį atgal, neatsidžiaugdama savo rankų darbu: prie miegamojo durų ji pritvirtino lentelę su užrašu VYRIAUSIOJI PAUKŠTYTĖ.
Ji negalėjo būti laimingesnė, nei turėdama savo pačios gyvenamąją vietą – butą su trimis miegamaisiais Coloheme Court 60, keletą mylių į pietvakarius nuo Londono centro. Čia ji įsikūrė praėjusiais metais, netrukus po aštuonioliktojo gimtadienio. Tada ji gavo dvi reikšmingas pilnametystės amžiaus dovanas – trijų juostų perlų vėrinį su gėlės formos užsegimu priekyje ir savo mamos močiutės, amerikietės Francės Vork (Frances „Fanny“ Work), palikimą, už kurį Diana nusipirko butą.
Diana išnuomojo butą trims merginoms, kurios mokėdavo po aštuoniolika svarų per savaitę, ir pareikalavo tvarkytis. Tačiau gyventi su draugėmis buvo taip smagu. „Nustebtumėte, kiek kartų šiame bute per patefoną skambėjo ABBA“, – pasakojo Dianos kambariokė Ana Bolton (Anne Bolton).
Diana nepaprastai mėgaujasi gyvenimu. Lengvą darbą – ji dirba asistente Jaunosios Anglijos vaikų darželyje – ji gali atlikti tarsi „užrištomis akimis“. Lanko pamokas Kovent Gardeno šokių centre. Ir juokauja su draugėmis savo namuose.
Vieną liepos savaitgalį draugai ją pakviečia į užmiesčio dvarą Sasekse. Ji žino, kad ten sutiks pažįstamą veidą – princą Čarlzą.
Nematė jo ilgą laiką. Praeityje jie buvo pakankamai draugiški, tačiau ji nesitiki, kad tai turės kokios nors įtakos.
„Sėdėjau ten, o tada įėjo šis vyras. Pagalvojau, na, šį kartą aš gana nustebinta.“
Taip pat ir Čarlzas. Dianai malonu išgirsti iš jo komplimentą, kaip ši užaugo.
„Nebeliko rubuiliukės“, – jis paerzina.
„Tiesiog dabar esu aukštesnė, – atsako Diana. – Ištįsau.“
Princas nusijuokia.
Susižavėjimo kibirkštys sklando aplink juos visą savaitgalį. Dianos džiaugsmui, grįžus namo į Londoną po keleto dienų jis paskambina paklausti, ar ji nenorėtų kartu su juo pažiūrėti pasirodymo Karališkoje Alberto salėje, o paskui pavakarieniauti Bakingamo rūmuose.
Vyresnio vyro dėmesys labai jaudina. Čarlzas palydi ją į operą. Pakviečia stebėti, kaip jis lenktyniauja, medžioja ir žaidžia polą. Taip pat su 412 pėdų karališkąja jachta Britannia abu dalyvauja Cowes Week regatoje, netoli Vaito salos.
Princas čia karštas, čia šaltas. Jis skambina jai kasdien visą savaitę, o tada nutyla. Diana bando išlikti tvirta ir šalta. Ji stengiasi laikytis principo „jeigu jis manęs nori, žino, kur aš esu“.
Kambariokėms tampa sunku atlaikyti tokią padėtį.
„Kai jis paskambina, nepaprastai susijaudinu. Tai varo mano kambariokes iš proto“, – pasakoja Diana.
„Mes padėsime tau suplanuoti strategiją, – pažada jos. – Tai bus labai linksma, tarsi žaidimas!“
Kartą Dianos draugas Saimonas Beris (Simon Berry) paklausia jos apie gyvenimo planus. Devyniolikmetė atsako: „Būtų puiku, jeigu galėčiau būti šokėja ar Velso princese.“
Bet tai tebuvo svajonė. Visa nutiko taip greitai, kad neatrodė tikra.