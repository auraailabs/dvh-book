Keturiasdešimt penktas skyrius
Tūkstantis devyni šimtai devyniasdešimt trečiųjų metų birželis
Londonas
Diana tamsiu rašalu parašo savo vardą ir paryškina. Suapvalina balses ir uždeda tašką ant „i“, o apačioje nuveda lenktą liniją nuo didžiosios „D“. Šią pirmąją birželio dieną įvyko kai kas svarbaus – jos testamento sudarymas, dalyvaujant advokatui.
Savo apartamentus Kensingtono rūmuose Diana išpuošia gėlėmis, ypač vienomis iš mėgstamiausių – frezijomis, taip pat neužmirštuolėmis. Dar ir daiktais – ne tik dėl grožio, bet ir dėl jų sentimentalios vertės bei humoro. Baldai aptraukti šviesiai rausvais apmušalais. Jos kambariuose daugybė knygų ir meno dirbinių. Taip pat smulkių niekučių bei siuvinėtų šilko pagalvių, išmargintų linksmais posakiais.
Žinoma, jos sūnūs didžiuojasi šia vieta. Net kai jie būna mokykloje, o ne žiūri televizorių prie židinio, ji mato besišypsančius princų veidus įrėmintose nuotraukose ant kiekvienos lentynos. Taip pat yra penki nespalvoti mamos ir vaikų portretai, sukurti prancūzų mados fotografo Patriko Demaršeljė. Šias brangias, mėgstamiausias nuotraukas Diana laiko vaikų kambaryje.
Ji perskaito ką tik pasirašytą dokumentą. „Aš išreiškiu norą, kad jei mirčiau pirmiau savo vyro, jis turėtų tartis su mano mama dėl mūsų vaikų auginimo, ugdymo ir gerovės.“
Senelė Francė, arba „super senelė“, kaip ją vadina Viljamas ir Haris, pasirūpins berniukais, jei tik galės.
Ir jie paveldės ne tik jos daiktus, įskaitant asmeninius juvelyrinius dirbinius, madingus drabužius ir vestuvinę suknelę, tačiau ir pelningas autorines teises, prekės ženklus, taip pat ir karališkąsias teises į jos vardą ir portretą. Tai nėra nereikšminga.
Jos sesuo Sara kartą pajuokavo, kad „Dianos veidas yra ant virtuvinių rankšluosčių“. Tuo buvo norima pasakyti, kad „Dianos veidas nuplaus jums rankas, išsausins jūsų indus, įpils jums gėrimo, sušildys arbatinuką, palaikys keptuvę. Galite turėti ją prie arbatos. Prie sausainių, arba kaip mėtinį desertą prie vakarienės“.
Pajamos iš būsimųjų atminimo suvenyrų daugiausia atiteks Viljamui ir Hariui.
Nuo Kensingtono rūmų iki Somerseto namų – mažiau nei penkios mylios. Ten įrašomi testamentai. Tada apie šimtą dvidešimt mylių iki Birmingamo. Ten daugiau negu keturiasdešimt milijonų testamentų – įskaitant ir Čarlzo Darvino – saugomi slaptame sandėlyje.
Ten pasiliks Dianos norai, paslėpti nuo svetimų akių.
Niekas neparodo didelio susidomėjimo, kai pasaulyje atpažįstamiausia moteris eina pilna žmonių pagrindine gatve.
„Susitiksime "Hai" gatvėje, – privačia telefono linija Diana sako savo draugui ir balso treneriui Stiuartui Pyrsui. – Vilkėsiu juodą paltą.“
Pyrsas laukia gatvės kampe. Po kelių minučių prie jo prieina Diana, užsimaskavusi ilgų šviesių plaukų peruku ir akiniais nuo saulės.
Pora, lengvabūdiškai džiūgaudama, skuba į „tamsiojo kino“ teatrą. Princesė dar kartą „praslydo“ pro karališkuosius stebėtojus.
Nuolatinis sekimas dabar ją slegia labiau nei kada nors anksčiau. Kensingtono rūmuose įrengta daugybė elektroninių stebėjimo kamerų. Be to, dar varstantys Dianos kaimynų ir uošvių žvilgsniai. Jie skuba teisti, kai namų personalas ima pasakoti apie tai, ką matė aštuntajame ir devintajame apartamentuose. Nors iš tikrųjų dėkinga dėl savo apsaugos, Diana pusiau juokais vadina juos „kalėjimo prižiūrėtojais“. Nuo to laiko, kai skyrybos buvo paviešintos, ji ieško privatesnės vietos, kurią galėtų vadinti namais.
„Atrodo, kad sodo namas puikiai atitinka tavo poreikius“, – birželį jai rašo brolis Čarlzas, kurį Diana žaismingai vadina Karlosu.
Mirus jų tėvui, Altorpą, šeimos namus, paveldėjo Čarlzas, devintasis grafas Spenseris. Šimto tūkstančių kvadratinių pėdų pagrindinis pastatas stovi ant keturiasdešimt tūkstančių akrų žemės Nortantompšyre. Jame trisdešimt vienas miegamasis. Tačiau Diana dairosi į atskirą keturių miegamųjų sodo namą.
„Matau, kad tikrai nori persikelti į kaimą, – sako brolis. – Ir mielai tau padėsiu, jei tik niekas pernelyg netrukdys.“
Gyventi Spenserių nuosavybėje būtų idealu. Ir mažiau rūpėtų viešoji nuomonė dėl išlaidavimo. Būtent to visada norėjo ir Dianos tėvas. Per jos sužadėtuves Džonis pasakė reporteriams: „Kartais norėčiau, kad ji būtų ištekėjusi už paprasto vyruko. Tada ji su mano žentu gyventų šiuose namuose parke kartu su manimi.“
Diana nusiunčia Keną Vorfą apžiūrėti, ar namas saugus. Taip ir yra. Plytinis namas stovi saugiu atstumu nuo kitų šios nuosavybės pastatų. Be to, yra priestatas, kuriame gali dirbti Dianos apsaugos pareigūnai. Ji pasamdo dizainerį, kad pakeistų interjerą nauju dizainu ir spalvomis.
Po dviejų savaičių jau matyti pokyčiai.
„Brangioji hercogiene, – rašo Čarlzas. – Atsiprašau, bet nusprendžiau, kad nėra galimybės persikelti į sodo namą dėl daugybės priežasčių. Svarbiausios iš jų – neišvengiamas policijos ir spaudos kišimasis.“
Namo praradimas – didelė nesėkmė. „Žinau, kad tave nuvyliau. Tačiau, taip pat žinau, kad elgiuosi teisingai savo žmonos ir vaikų atžvilgiu, – sako jis ir priduria: – Labai apgailestauju, kad negaliu padėti savo seseriai!“ Jis netgi neperskaito jos vėliau išsiųsto laiško. Jis išsiunčia jį atgal neatklijuotą, su lydraščiu: „Žinodamas, kokios būsenos buvai aną vakarą, kai padėjai ragelį, abejoju, ar perskaitytas laiškas padėtų mūsų santykiams.“ Prierašas, linkintis jai laimingo gimtadienio, visai nešventiškas.
Tai dar vienas jos visiškos izoliacijos ženklas – nuo šeimos, draugų, visų, išskyrus jos berniukus.
Galbūt jis turi priežastį. Kodėl kas nors galėtų norėti viso to šurmulio, vykstančio su manimi?