79 skyrius
1998 m. lapkričio 24 d.
Glosteršyras
Šiandien tėčio penkiasdešimtasis gimtadienis.
Šįvakar įvyks šeštasis iš septynių pobūvių, skirtų princui Čarlzui. Pirmasis liepos 31-ąją buvo suplanuotas kaip staigmena. Tačiau žinią apie jį prieš savaitę nutekino žiniasklaida. Viljamas su Hariu jį suplanavo prieš kelis mėnesius, kad nekiltų įtarimų... ir kad nukreiptų savo mintis nuo pirmųjų motinos mirties metinių.
Šeima, draugai ir rašytojai bei aktoriai Ema Tompson (Emma Thompson), Stivenas Frajus (Stephen Fry) ir Rovanas Atkinsonas (Rowan Atkinson) kartu su princais vaidino spektaklyje, prasidedančiame XVII a. vaizdeliu. Jame Atkinsono niūrus personažas Edmundas Blekaderis bando nuraminti Frajaus vaidinamą karalių Karolį II per monarcho penkiasdešimtąjį gimtadienį. Princas Čarlzas leipsta iš juoko. Jis labai sujaudintas savo sūnų pastangų.
Šio siužeto įrašas šiandien rodomas per ITV. Bet Čarlzas pernelyg užsiėmęs, kad žiūrėtų televizorių. Praėjusią naktį karalienė ir princas Filipas Bakingamo rūmuose surengė didelę gimtadienio šventę. Tačiau šiandien jo tikrasis gimtadienis ir pagrindinis renginys.
Kamila Parker Bouls Haigrove organizuoja privatų vakarėlį.
Atvyksta ir Viljamas, ir Haris.
Karalienė Elžbieta ir princas Filipas – ne.
Karalienė kategoriškai atsisakė pripažinti Kamilą. Ji ją vadina „ta nedora moterimi“ ir sako: „Aš neturiu jokio noro su ja susitikti.“ Karalienė motina dar aršesnė. Ji neleis, kad jos akivaizdoje būtų ištartas Kamilos vardas.
Viljamas ir Haris kur kas mažiau dramatiški. Prieš savo gimtadienį birželį Viljamas surengia su ja įprastą susitikimą. Per daugybę metų tiek daug girdėjo apie Kamilą – mažai ką gero. Tačiau jis pasiruošęs išsiaiškinti tai pats. Be to, jo skaičiavimais, „80 procentų berniukų Itone turi pamotes“. Jis mano, kad laikas pamatyti, kokia ji iš tikrųjų.
Kamila prieš pirmąjį susitikimą su Viljamu labiau nervinasi nei jis. „Drebėdama kaip lapas“ ji pareiškia: „Man iš tikrųjų reikia degtinės su toniku.“ Ir įsipila gėrimo. Po kelių savaičių ji taip pat pirmą kartą susitinka su Hariu. Susitikimas praeina sklandžiai, tačiau ji apkaltina berniuką „įtartinai“ į ją spoksojus.
Abu berniukai pasiruošę pasistengti, kad liautųsi nesutarimai su Kamila... kol ji nepamėgins užimti Dianos teritorijos.
Karališkasis reporteris Ričardas Kėjus įspėja: „Atplėštas nuo motinos, Viljamas nepasiruošęs pamotei. Beje, taip pat nepasiruošęs ir Haris.“ Visų jų laimei, Kamila labai skiriasi nuo Dianos – tiek jos išvaizda, tiek temperamentas. Kaip mano vienas iš Čarlzo draugų, „Kamila atrodo nepavojinga“ tikriausiai „todėl, kad ji visiškai nepanaši į jų mylimą mamą“.
„Svarbu, kad tu būtum laimingas, tėveli“, – Viljamas sako tėvui.
Po prabangios vakarienės keliems šimtams svečių Čarlzas ir Kamila įžengia į šokių aikštelę, skambant jų jaunystės ABBA hitams. Šokiai tęsiasi iki paryčių. O Viljamas ir Haris ima šokti striptizą kaip filme The Full Monty.
„Jie šoko, siūbavo ir mėgavosi pagal filme grojamą Hot Chocolate dainą You sexy thing“, – praneša The Sun. Akivaizdu, kad tai nėra pirmasis kartas, kai broliai nusivelka marškinius ir atsisega kelnes, pratrūkdami juoku prieš šį pasirodymą.
„Jie žino kiekvieną šokių žingsnelį, – sako mokyklos draugas. – Ir tai tapo vakarėlių dalimi, kai susitinka su draugais.“