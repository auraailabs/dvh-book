70 skyrius
1997 m. rugpjūčio 31 d.
Los Andželas
Oro skrydžių bendrovės Virgin Atlantic vadovas Ričardas Brensonas, sužinojęs naujienas, skrenda į Londoną.
„Negalėjau patikėti tuo, ką pasakė kapitonas. Buvau visiškai sukrėstas ir labai nusiminęs, kaip ir kiti keleiviai. Mintimis dabar esu su jos šeima ir Fajedais.“
Tomas Kruzas CNN papasakoja apie dviejų šimtų jardų tunelį, vingiuojantį po de l’Alma tiltu.
„Iš tikrųjų aš buvau tame pačiame tunelyje, ir mane vijosi paparacai, – pasakoja apie sąlygas, su kuriomis Diana susidūrė paskutinėmis gyvenimo akimirkomis. – Jie nepaiso raudono šviesoforo signalo. Visą laiką vejasi ir persekioja. Tai vyksta visame pasaulyje, ir situacija, žinoma, tik pablogėjo.“
Kevinas Kostneris baigė savo postapokaliptinio trilerio The Postman filmavimą Ramiojo vandenyno šiaurės vakaruose. Jis užsiėmęs montavimu, kad filmas pasirodytų per Kalėdas. O tada jis gauna siuntinį.
Viduje yra kito jo didelio filmo The Bodygard tęsinio scenarijus, kuriame turėjo vaidinti princesė Diana.
Dublinas, Lansdowne Road stadionas
Grupės U2 lyderis, dainininkas Bono užlipa ant scenos, vilkėdamas apsiaustą.
Nuo praėjusio pasirodymo, pirmojo iš dviejų Dubline, pasikeitė pasaulis. 40 000 žmonių minią užlieja emocijų banga.
Grupė groja vieną ilgą rinkinį, o tada dar aštuonias dainas pakartoja. Tarp jų ir MLK, parašytą nužudyto pilietinių teisių gynimo lyderio Martino Liuterio Kingo jaunesniojo garbei. „Pamiegokite šiąnakt ir galbūt išsipildys jūsų sapnai“, – dainuoja Bono, o tuo metu ekrane priešais jį pasirodo Dianos veidas.
Tada jis sako miniai: „Nesitikėjau, kad naujienos mane taip stipriai paveiks.“
Visi jaučia tą pačią neviltį. Visame stadione įsižiebia žiebtuvėliai, kaip pagarbos ženklas.
Publika atkreipia dėmesį į balsą iš praeities. Šiandien Bono pasirinko 1974 metų Eltono Džono dainą Candle in the wind apie Merlin Monro. Tai atsisveikinimo muzika. Džono pagarba švytinčiai žvaigždei, nors ir nuskambėjusi per anksti, puikiai atspindi naują tragišką ką tik karūnuotos Žmonių princesės netektį.
„Kaip Eltonas Džonas ir Bernie Taupin Norma Jeane (Marilyn Monroe), – rašo Džonatanas Glensis (Jonathan Glancey), kultūros kritikas iš The Guardian, – Diana, Velso princesė, pragyveno savo gyvenimą kaip žvakė vėjyje, atrodo, niekada nežinodama, į ką atsisukti, kai užpuola lietus.“
Su tokiais pačiais dainos žodžiais The Express per visą puslapį išspausdina Dianos, vilkinčios vasariškais drabužiais, nuotrauką. Ji atrodo prabangiai ir nerūpestingai, atgal sušukuotais plaukais ir akiniais nuo saulės.