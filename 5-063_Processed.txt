63 skyrius
1997 m. rugpjūčio 14 d.
Londonas
Diana neigia galimus vestuvių su Dodžiu planus. „Visiškai ne“, – ji sako Ričardui Kėjui iš Daily Mail. Express ji praneša: „Nepraėjo tiek daug laiko, kad ištrūkusi iš vienos blogos santuokos skubėčiau prie kitos.“
Ja netikima.
„Dodžio ir Di saga tęsis, – paskelbia the Express. – Bet niekas negalėtų žinoti, kas nutiks vėliau.“
Po savaitės Diana įsėda į seną Volvo automobilį, o jos vairuotojas Kolinas Tebutas (Colin Tebbutt) prie vairo stebi paparacus. Vidurdienį Diana grįžo iš penkių dienų kruizo po Graikijos salas su savo drauge Roza Monkton (Rosa Monckton). Kelias valandas praleidusi namuose Kensingtono rūmuose, ji vėl išvyksta į Battersea sraigtasparnių uostą, slėpdamasi už uždangstytų langų.
Su Tebutu ji laukia už pastato pietvakariniame Londone. Praėjo dvidešimt minučių, tačiau iš Dodžio nė ženklo.
Kai pasirodo jo Range Rover, apsuptas apsaugininkų motociklų, Tebutas apkaltinamas, esą velkasi iš paskos. Dianos vairuotojas atšauna: „Jūs pavėlavote. Ji yra Jos Karališkoji Didenybė ir Velso princesė. Aš ją išsivešiu. Ji važiuos su manimi, ir jūs neturėsite princesės.“
Harrods sraigtasparnis skrenda keturiasdešimt mylių iki privačios nusileidimo aikštelės, kurioje laukia orlaivis Harrods Gulfstream. Diana ir Dodis iškeliauja savaitės atostogų, trečiąkart kartu per keturiasdešimt dienų.
Žalios ir auksinės spalvos privatus lėktuvas atvyksta į Nicą vos prieš vidurnaktį. Labai saugomi, Diana ir Dodis iš prabangaus katerio persikelia į jachtą Jonikal. Dvylikos žmonių įgula plaukia į Sent Tropezą. Tada jie plauks į pietus, į Saint Jean Cap Ferrat, paskui į pietų Italiją, Sardiniją.
Paparacų sraigtasparniai labai atidžiai naršo Viduržemio jūrą, ieškodami Dianos Jonikal jachtoje. „Nušaukime juos!“ – šaukia Dodis, kai jie skrenda virš galvos.
Sugrįžusi birželį, Diana Kensingtono rūmuose davė išsamų interviu prancūzų laikraščiui Le Monde. Jis pasirodo rugpjūčio 27-ąją, Diana pavadinama „geros širdies princese“.
Reakcija į straipsnį greita ir intensyvi. Diana puolama, kad peržengė karališkojo neutralumo ribą. Tada, kai pagyrė leiboristų partijos poziciją dėl sausumos minų ir pasmerkė konservatorių poziciją kaip „beviltišką“.
„Žiniasklaida negailestinga, – sako ji interviu. – Ji nieko neatleidžia. Tiktai ieško klaidų. Kiekvienas ketinimas iškreipiamas, kiekvienas gestas kritikuojamas.“
Kalbėdama apie savo ateitį Britanijoje, ji sako: „Manau, kad bet koks sveikas žmogus jau seniai būtų viską palikęs. Tačiau aš negaliu. Juk turiu sūnus.“
Ir jos priežastys. „Bėgsiu pas bet ką, kas paskambins patekęs į nelaimę, – cituojama Diana. – Dirbu, pasikliaudama nuojauta. Tai mano geriausias patarėjas.“
Iš savo kajutės Diana paskambina į Kensingtono rūmus ir atideda grįžimą namo. „Neketinu grįžti, kol žiniasklaida žeria kaltinimus. Grįšiu sekmadienį.“
Ji palauks, būdama toli. Su Dodžiu.