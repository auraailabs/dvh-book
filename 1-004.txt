Ketvirtas skyrius
Tūkstantis devyni šimtai septyniasdešimt aštuntieji metai lapkritis
Londonas
Kvietimas į princo Čarlzo gimtadienio pobūvį - įdomiausias dalykas, kada nors nutikęs septyniolikmetei Dianai.
"Nekenčiau mokyklos, išskyrus slidinėjimą", - ji rašė buvusiai auklei Merei Klark, kai vieną semestrą praleido Alpin Videmanette institute Šveicarijoje. Prieš palikdama Angliją pavasarį, nežinojo, ką darys toliau. Daugiausia ji gyveno su mama Londono Kadogano aikštėje.
Vargšas tėtis rugsėjį patyrė insultą. Ačiū Dievui, jo būklė stabilizavosi. Diana tada mokėsi maisto gaminimo ir mėgavosi tomis pamokomis. Bet dabar, kai jos baigėsi, nebenumanė, ką veiks.
Ji prisipažino, kad "visiškai nesusidomėjo mokslu". Ir jai visai nepatiko *"Vèst Hialtf"* mokykloje Kente. Visą laiką jautėsi nepritampanti prie griežto akademinio standarto, nustatyto vyresniųjų seserų. Tačiau džiaugėsi, kai mokykloje buvo apdovanota Legat taure už paslaugumą ir įvardyta kaip "mergina, pastebinti, ką reikia padaryti, ir daranti tai noriai ir džiaugsmingai".
Net namų ūkio darbus.
Man visą laiką patiko tvarkytis, galvoja ji. Jos seserys, Džeinė ir Sara, pasirengusios net sumokėti už kai kuriuos namų ūkio darbus. Diana taip pat dievina vaikus ir dirbo aukle draugo šeimoje. Bet tai - tik laikini sprendimai.
Internate ji išsliuogdavo iš lovos ir eidavo į salę "šokti valandų valandas". Vargu ar ji bus profesionali balerina, nes yra per aukšta. Tačiau ji galėtų mokyti šokti vaikus. Mamytės pasiūlymu, ji ėmėsi iniciatyvos ir susisiekusi su Vacani šokių mokykla pasiteiravo apie mokytojos pareigas.
Galėčiau tapti įžymia šokėja, vis dar svajoja Diana.
Eidama didžiule, raudonu kilimu nuklota Bakingamo rūmų pokylių sale, ji ketina šokti visą naktį.
Susiranda savo vietą prie šimto septyniasdešimt penkių pėdų ilgio stalo, padengto prabangiu karalienės porcelianu paauksuotais kraštais ir karaliaus Jurgio keturių šimtmečių amžiaus didžiuoju porcelianu. Jos vakarienės kompanionas Luisas Basualdo, gražus, gerai apsirengęs vyras tankiais, juodais, sklastymu praskirtais plaukais.
Diana viską žino apie prašmatnų argentinietį "pleibojų", kuriam leidinys *dė́ili mail* suteikė "Niekšo" pravardę. Tačiau ji mandagiai paklausia apie polo ponį, kurį jis gimtadienio proga padovanojo princui Čarlzui.
Luisui ji atrodo "labai kukli, labai naivi, bet gana maloni". Jie lengvai šnekučiuojasi, skaitydami elegantišką programą, kurioje išsamiai aprašytas šio vakaro keturių patiekalų meniu, svečių sąrašas ir pramogos.
Rūmuose Diana jaučiasi puikiai. "Manęs visai negąsdina ši aplinka, - sako ji. - Nuostabi vieta."
Po vakarienės Luisas palydi Dianą į paveikslų galeriją. Iš jos labai gerai matyti šokių aikštelė ir princas Čarlzas, šokantis ant scenos su merginų grupe *Three Degrees* iš Filadelfijos. Ji žino visus šios grupės garsiausios dainos "vèn vìl ai see jū egèn" žodžius.
Žmogus, kuris entuziastingai šoka! Kaip smagu.
Diana stebi, kaip Jo Karališkoji Didenybė prieina prie vis kitos žavingos partnerės. Nuo pagrindinės dainininkės Šeilos Fergiuson iki aktorės Siuzanos Džordž ir ledi Džeinės Velesli.
Jis netgi šoka su Dianos seserimi Sara, kuri draugaudama su juo susimovė.
Tai įvyko dėl jos pačios kaltės. Sara žinojo, kad pokalbiai su bulvarine spauda karališkosios šeimos akimis nedovanotini. Vis dėlto susiviliojusi viešumu ji davė išsamų interviu *Women’s Own* žurnalui, kuriame pareiškė, kad princas yra "lengvai įsimylintis romantikas", o ji pati "netekėtų už nemylimo, nesvarbu, ar tai būtų dulkių valytojas, ar Anglijos karalius".
„Nekyla klausimų, kad ateityje atsiras būsima Anglijos karalienė,– pasakė Sara žurnalistams,– Bet manau, kad jis jos dar nesutiko.“
Tai buvo neapgalvotas žaidimas, ir Sara jĮ pralaimėjo.
Šį vakarą princas Čarlzas atrodo itin susidomėjęs sportiškos išvaizdos blondine. Ji vis pasilenkia prie jo ir kažką sušnabžda, o šis nesiliauja kvatoti.
Diana pastebi, kad princo draugija moters nė kiek nebaugina. Ji nemeilikauja jam, kaip elgėsi Sara, ir nevaidina nusiminusios, kai kitos moterys varžosi dėl jo dėmesio. Ji atrodo visiškai atsipalaidavusi jo kompanijoje. Tarsi žinotų, kad Jo Karališkoji Didenybė visada sugrįš pas ją, dar ir dar.
Kas ji galėtų būti?