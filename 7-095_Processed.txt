95 skyrius
2007 m. liepos 1 d.
Londonas
„Sveikas, Vembli“, – pasveikina Haris 63 300 gerbėjų minią, susirinkusią stiklo ir plieno stadione į liepos 1-osios koncertą, skirtą Dianai. Be to, paskaičiuota, kad dar 500 milijonų žmonių iš 140 šalių žiūri tiesioginę transliaciją per televiziją.
„Jeigu nepasiseks, – sako jis BBC, – bus daug nervų.“
Ovacijos išblaško „raudonplaukio Bobo Geldofo“ nerimą. Pagal 1985 metų liepos Live Aid koncerto organizatoriaus pavardę jį taip praminė brolis Viljamas.
Tas koncertas buvo surengtas senajame Vemblio stadione. Tada jų mama kalbėjo ir juokėsi užkulisiuose su Džordžu Maiklu ir Eltonu Džonu. Jis šiandien pradeda šou. Šis Dianai skirtas koncertas jau vyksta naujajame Vemblio stadione, pastatytame senojo vietoje. Jį princas Viljamas oficialiai atidarė prieš keletą mėnesių kaip Futbolo asociacijos prezidentas.
Viljamas apie šiandienos šou sako: „Šis renginys apima viską, ką gyvenime mylėjo mūsų mama. Tai jos muzika, šokiai, labdara ir jos šeima bei draugai.“
Minia linksminasi. Šešias valandas skambės mėgstamiausia Dianos muzika – nuo Rodo Stiuarto (Rod Stewart) iki Duran, princų noras bus išpildytas, jie padovanos jai „geriausią gimtadienio dovaną, kokią tik ji kada nors gavo“.
Šiandien jai būtų keturiasdešimt šešeri.
Šviečiantis Dianos portretas, kurį sukūrė Mario Testinas (Mario Testino), yra suprojektuojamas ant milžiniško ekrano, kylančio nuo scenos. Atrodo taip, lyg ji galėtų girdėti savo draugą Eltoną Džoną, dainuojantį žodžius iš Your song dainos. Mano dovana yra mano daina, ir ši yra skirta tau.
Tarp atlikėjų pasirodymų Anglijos nacionalinis baletas pašoka sceną iš Gulbių ežero, o Džošas Groubanas (Josh Groban) sudėlioja popuri iš Endriu Loido Vėberio (Andrew Lloyd Weber) melodijų.
Vilkėdamas trijų dalių baltą kostiumą, Šonas Kombsas (Sean Diddly Combs), už kurio nugaros sustojęs juodai apsirengęs choras, savo pasirodymą pradeda prisiminimais apie Dianą. „Tokia graži. Tokia gracinga. Tokia jautri. Tokia karališka. Tokia nepakartojama mama.“
Tarp I’ll be missing you ir Every breath you take, kurią atlieka Police, jis sustoja, kad kreiptųsi į ložę, kurioje sėdi princai.
„Prince Viljamai, prince Hari. Mes jus mylime. Mes jus gerbiame.“
Broliai ploja ir šoka. Jie linksminasi su publika. Tuo metu Kombsas pasako tai, ką visi jaučia: „Mes ilgimės tavęs, mūsų princese.“
Greta Hario sėdi jo mergina Čelsė Deivi, o jo brolis Viljamas sėdi iš kitos pusės. Keitė Midlton taip pat yra netoliese – sėdi už dviejų eilių. Ji su Viljamu susitaikė maždaug prieš mėnesį, bet nutyli apie tai žiniasklaidai. Ar bent jau galiausiai bando. The Sun fotografas Arturas Edvardsas sėdi karališkojoje ložėje su žmona kaip svečias. Jis pastebi Viljamą ir Keitę, pasislėpusius kampe ir pasinėrusius į pokalbį. „Atrodo, kad viskas prasideda iš naujo“, – pasako apie poros romantinius santykius jo žmona.
Kai dvidešimt keturi pasirodymai pasibaigia, Viljamas dar kartą pakviečiamas ant scenos.
„Ačiū visiems, kurie atėjote čia šįvakar. Tam, kad atšvęstumėte mūsų mamos gyvenimą, – sako publikai. – Mums tai buvo geriausias būdas ją prisiminti. Ji norėtų būti prisiminta būtent taip.“
Haris perduoda asmeninę žinutę draugams kareiviams, tarnaujantiems Irake. „Norėčiau būti su jumis. Atsiprašau, kad negaliu. Bet tiems, kurie dalyvauja operacijose šią akimirką, mes abu norėtume pasakyti: išlikite saugūs.“
Likus penkioms dienoms iki dešimtųjų Dianos mirties metinių paminėjimo Kamila paskelbia pareiškimą: „Apsvarsčiusi supratau ir tikiu, kad mano dalyvavimas galėtų nukreipti dėmesį nuo ketinamo renginio tikslo.“
Viljamas ir Haris pakvietė savo pamotę į ceremoniją. Tai vyks Sargybinių koplyčioje, kuri skirta karalienės kavalerijos pulkui. Visuomenė palaiko Kamilos sprendimą nedalyvauti. Jau pats bandymas susodinti koplyčioje Spenserių ir Vindzorų šeimos narius kelia galvos skausmą. Susitarti tampa taip sudėtinga, kad Viljamas nuleidžia rankas.
Tuo metu Haris pakelia ragelį. „Aš noriu kalbėtis su tėvu, sujunkite.“
„Viljamas būna labai užsisklendęs savyje ir supyksta dėl įvairių dalykų, dažniausiai tai priverčia jį padaryti brolis, – sako šeimos draugas. – Viljamas yra gana sudėtingas, o Haris visiškai nesudėtingas. Jis yra vienas iš tiesiausių žmonių, kuriuos aš sutikau. Visi jį dievina.“
Haris supranta problemą, todėl kreipiasi tiesiogiai į Čarlzą, skambindamas į rezidenciją Haigrove.
„Gerai, tėti, tu sėdi čia, o kas nors kitas sėdi ten“, – sako jam Haris. Jis paaiškina, kad jis ir Viljamas sėdės priešingose altoriaus pusėse. Haris bus su Spenseriais, o Viljamas – su karaliene ir vyresniaisiais karališkosios šeimos atstovais.
„Ar viskas gerai? Ar tu dabar patenkintas?“
„Taip. Manau, kad taip“, – patvirtina Čarlzas.
Londono arkivyskupas vadovauja vidurdienio mišioms. Čarlzas, Viljamas ir Haris apsirengę gedulingais juodais drabužiais ir ryši pulko kaklaraiščius. Šalia jų eina karalienė, apsirengusi ryškiai violetinės spalvos drabužiais, paskui juos į koplyčią Velingtono kareivinėse, šalia Bakingamo rūmų, eina beveik penkių šimtų svečių procesija.
Viljamas ir Haris sudėliojo kiekvieną detalę, naudodami iPod ir teksto žinutes. Jie parinko žodžius, kurie bus sakomi, ir muzikinius kūrinius, kurie bus atliekami. Chorai iš Sargybinių koplyčios, Itono ir Karališkosios koplyčios gieda kartu, kad primintų jų mamos pagalbą „atstumtiems ir pamirštiems“.
Kaip ir Dianos laidotuvių dieną, žmonės, nešini gėlėmis, būriuojasi gatvėse, kad galėtų matyti ir girdėti transliaciją lauko ekranuose. Pagarbiai tylėdami jie klausosi Viljamo. Jis kandžioja lūpas, kad nuramintų emocijas, skaitydamas Šv. Pauliaus laišką efeziečiams. Į jo žinutę apie vidinę stiprybę ir dvasingumą atsiliepia vyskupas. Jis kalba apie pirmą susitikimą su Diana, kai ji ruošėsi vestuvėms, ir giria jos gebėjimą rasti „tinkamą žodį ar gestą, kuris pralinksmintų ir paguostų“.
Hario kalba priverčia visą parapijos bendruomenę pravirkti.
„Viljamas ir aš galime padalinti gyvenimą į dvi dalis, – sako jis. – Buvo tie metai, kai mes buvome palaiminti, nes šalia mūsų buvo tiek mama, tiek tėtis.“
„O tada praėjo dešimt metų nuo mūsų mamos mirties. Kai ji buvo gyva, mes visiškai neįvertinome jos neprilygstamos meilės gyvenimui, juokui, linksmybėms ir kvailystėms. Ji buvo mūsų sargybinė, draugė ir saugotoja.“
Broliai kartu parašė šiuos žodžius. Tačiau Hario kalbėjimas labai asmeniškas.
„Ją visada prisimins už nuostabius darbus visuomenei. Tačiau šalia žiniasklaidos dėmesio mums, dviem mylintiems vaikams, ji tiesiog buvo geriausia mama pasaulyje.“
„Turime tai pasakyti, tiesa? Mes jos ilgimės. Tiesą sakant, ji padarė mus ir daugelį žmonių laimingus. Tegul taip ji ir bus prisimenama.“
Haris atveria širdį tiems, kurie labiausiai mylėjo jo mamą. Jis taip pat kurį laiką išlaiko paslaptį, kuria karalienė pasidalino šią įvykių kupiną atminimo vasarą.
„Ji iš tikrųjų pasakė man, – pagaliau atskleidžia Haris. – Ji pasakė man, kad aš išvykstu į Afganistaną. Taip ir turėjo būti.“
Jausmų virtinė, kurią jis apibūdina kaip „truputį susijaudinimo, truputį palengvėjimo“, pagaliau veda jį link išsvajoto tikslo – „pagaliau gausiu galimybę iš tikrųjų kariauti, norėjau tai daryti nuo tada, kai įstojau į kariuomenę, tikrai“.