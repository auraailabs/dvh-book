71 skyrius
1997 m. rugsėjo 1 d.
Londonas
Šv. Jokūbo rūmuose, Čarlzo namuose Londone, tūkstančiai gedinčiųjų keturias užuojautos knygas pripildo savo minčių apie Dianą, pašarvotą rūmų karališkojoje koplyčioje.
Karališkoji šeima pasilieka Balmorale. Tačiau iš Dalaso atvykusi moteris atideda kelionės į Bakingamo rūmus bilietą – Dianos atminimui.
„Būtų pernelyg nepagarbu eiti į rūmus, – nusprendžia ji. – Taip buvo ir tada, kai mirė Kenedis. Niekas, kas šiandien yra gyvas, neužmirš tos dienos. Būdama čia, kaip užsienietė, jaučiuosi beveik kaip įsiveržėlė. Tačiau Diana buvo pasaulio, ne tik Britanijos princesė.“
Naitsbridže, Londone, Harrods pusiau nuleidžia savo vėliavą.
Karalienė pasitaria su Spenserių šeima, kuri tiki, kad vietoje oficialių valstybinių, „žmonėms skirtos“ laidotuvės yra „teisingos ir tinkamos“. Karalienė paskelbia, kad rugsėjo 6 dieną 11.00 val. ceremonija Vestminsterio vienuolyne bus „unikalus renginys, skirtas unikaliam žmogui“.
Dviejų tūkstančių pakviestų svečių vardai daugiausia išrinkti iš kalėdinių Dianos atvirukų sąrašo. Įskaitant ir Piterį Hablą (Peter Hubble), Naitsbridžo juvelyrikos parduotuvės, kurioje princesė dažnai lankėsi, vadovą.
Na taip, jos nebėra. Niekas manęs dabar nebežino, – jis vis galvoja. Iki tos akimirkos, kol gauna kvietimą telefonu, po kurio ima „drebėti nuo emocijų“.
Princas Filipas per konferencinį skambutį kalbasi su valdžios institucijų santykių vadovais, planuojančiais Dianos laidotuves. Prisiminimai iš Dauningo gatvės reikalauja sekti išlaidas. Planuojama, kad „maždaug penki milijonai svarų bus galutinė suma – vargu ar tiek kainuoja karališkosios jachtos denis“.
„Darome tai dėl berniukų, – sako princas Filipas skausmo kupinu balsu. – Juk jie neteko mamos.“
Televizijos kameros per Dianos laidotuves uždraustos.
„Ši dienos dalis bus visiškai privati, – sako princesės brolis, grafas Spenseris. – Tik svarbiausi Dianos šeimos nariai dalyvaus labai trumpoje ceremonijoje, kurią surengs dvasininkas, šeimos draugas.“
Po Švč. Mergelės Marijos bažnyčios Spenserių koplyčios skliautais Nortamptonšyre vyksta pasiruošimas laidotuvėms. Šioje vietoje jau keturis amžius laidojami šeimos nariai – dvi dešimtys kartų: nuo sero Džono 1522-aisiais iki Dianos tėvo Džonio, aštuntojo grafo Spenserio, 1992-aisiais.
Diana ilsisi karališkame, sandariame, švinu padengtame karste – jos kūnas bus išsaugotas vienerius metus.
„Jis labai didelis šios šalies patriotas“, – sako atstovas spaudai Maiklas Koulas (Michael Cole) apie Mohamedą al Fajedą, besiruošiantį keturiasdešimt dvejų metų sūnaus Dodžio laidotuvėms Brukvudo kapinėse, už dvidešimt penkių mylių į pietus nuo Londono. Juodu audiniu apdengtame karste Dodis palaidojamas per paprastą, privačią, islamišką ceremoniją.
Miesto policininkas nepripratęs prie pasikeitusių aplinkos garsų. „Paklausykite, – sako jis. – Taip tylu. Niekada to negirdėjau. Niekada.“
Visų mintys apie Viljamą ir Harį.
The Times išspausdina nuoširdų ir šiltą redaktorės Libės Parvs (Libby Purves) vedamąjį straipsnį. „Siūlau, kad princai Viljamas ir Haris būtų tabu visai žiniasklaidai, kol jiems sukaks aštuoniolika, – rašo ji. – Jokių įžeidžiančių banalybių apie jų gedėjimą. Jokių operai skirtų žiūronų, stebinčių jų veidus per laidotuves. O vėlesniais mėnesiais – jokių nuotraukų su antrašte „Liūdnasis Haris vėl mokosi šypsotis“.“
Broliai kartais drauge su devyniolikmečiu pusbroliu, princesės Anos sūnumi Piteriu Filipsu (Peter Phillips), kartais su buvusia aukle Tige Leg Burk praleidžia daugybę valandų, vaikščiodami po Balmoralo dvarą.
Dianos laidotuvės jau už trijų dienų, o princų vaidmuo lieka neaiškus.
Tai yra vienas iš daugybės Čarlzo rūpesčių.
„Atidėkite visus savo susitikimus ir apkabinkite tuos berniukus“, – The Sun reikalauja jų neišsimiegojusio, sielvartaujančio tėčio, kuris vienas vaikštinėdamas po pelkes, kaip teigia Daily Mail, „rauda karčiomis kaltės ašaromis“.