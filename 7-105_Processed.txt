105 skyrius
2011 m. balandžio 29 d.
Londonas
Balandžio 29 dienos rytą, tiksliai 10.10 val., broliai per penkias minutes nukeliauja nuo Klarenso rūmų iki Vestminsterio vienuolyno.
Haris negali susivaldyti, kai pagauna Viljamo nuotakos žvilgsnį. „Jėzau Kristau! Ji atrodo stulbinamai“, – pasako savo broliui, kad jo neišgirstų 1 900 svečių, susirinkusių vienuolyne.
Virš Keitės galvos žiba devyni šimtai deimantų. Tai Cartier Halo tiara, kurią paskolino karalienė.
Kai narcizų spalvos kostiumėliu vilkinti karalienė Elžbieta įžengia į vienuolyną, Londono vyskupas gali pradėti pamaldas.
Laikydamasi už parankės tėvui, Keitė eina keturis šimtus metrų vienuolyno nava iki didžiojo altoriaus. Jos šleifą neša Pipa Midlton, sesuo ir vyriausioji pamergė. Baltą Pipos suknelę su trumpomis rankovėmis sukūrė Alexander McQueen mados namų dizainerė Sara Berton (Sarah Burton), bet svarbiausias Berton vestuvinis kūrinys – prigludusi baltos ir dramblio kaulo spalvos Keitės suknelė su nėriniais ir aštuonių pėdų ilgio šleifu. Šio reginio nekantriai laukė du milijardai žiūrovų visame pasaulyje.
„Vyras ir žmona, – sako vyskupas, – turėtų vienas kitą kurti kaip meno kūrinį.“
Nors Viljamui šiek tiek sunkiau sekėsi užmauti Keitei sutuoktuvių žiedą, kai abu pasakė tradicinius anglikonų įžadus, pora oficialiai susituokė, o Keitė tapo princese Velsiete. Tą pačią dieną karalienė maloniai suteikė kunigaikščio titulą Viljamui Velsiečiui, jo titulas dabar yra Kembridžo kunigaikštis, o jo žmona – Kembridžo kunigaikštienė, taip pat apdovanojo juos papildomais garbės ženklais, siejančiais su Anglija, Šiaurės Airija ir Škotija.
„Nuostabu“, – pasibaigus ceremonijai sako karalienė.
Abatijoje skamba penki tūkstančiai varpų dūžių, o Viljamas ir Keitė, kaip ir Čarlzas su Diana savo vestuvių dieną, važiuoja arklių traukiama 1902 metų karieta iš Vestminsterio abatijos į Bakingamo rūmus.
„Oi!“ – aikteli Keitė pamačiusi prie rūmų vartų susirinkusią milijoninę minią.
Kai karališkoji šeima susirenka balkone, minia nuščiūva.
„Ar dabar galima?“ – paklausia Viljamas savo naujosios žmonos.
Jis greitai ją pabučiuoja, paskui dar švelniai paprašo: „Pasibučiuokim dar kartą. Dar vieną bučinį. Nagi, pasibučiuokim.“
Minia nuoširdžiai džiūgauja.
„Bučinys buvo stebuklingas, – pripažįsta vienas žiūrovas. – Aš net apsiašarojau.“
„Princesei Dianai būtų patikę, – priduria kitas, – ji stebi juos.“
Dabar, kai sosto įpėdinis vedė, žurnalistai puola ieškoti naujo galimo karališko romano – tarp Viljamo vyriausiojo pabrolio ir Keitės vyriausiosios pamergės. Buvęs Anglijos kriketo kapitonas Michaelis Voganas (Michael Vaughan) parašo tviteryje: „Meldžiamės už Harį... meldžiamės, kad jam šį vakarą pasisektų su Pipa... Pirmyn, Hari.“
„Pipa? Cha! – sako apie savo naująją svainę Haris. – Ne, šiuo metu su niekuo nebendrauju. Esu šimtu procentų vienišas.“
Taip ir yra. Nors jo buvusi mergina Čelsė Deivi dalyvauja Viljamo ir Keitės vestuvėse, ji su Hariu išsiskyrė dar 2009 metais, kai Čelsė galutinai suprato, kad karališkojo gyvenimo keliami visuomenės reikalavimai jai nepriimtini. „Ji labai vertina savo privatumą ir kruopščiai jį saugo“, – sako jos draugė. Jie ir toliau išlieka artimi, o Čelsė netgi padeda Hariui rašyti kalbą brolio vestuvėms. Tačiau karališkosios vestuvės tik dar kartą patvirtina, kad ji pasirinko teisingai. „Aš vis dar neabejinga Hariui, – sako ji. – Žinoma, kad jausmai niekur nedingo, bet negaliu taip gyventi visą likusį gyvenimą. To tiesiog per daug.“
Vidurdienį Viljamas ir Keitė išvažiuoja iš Bakingamo rūmų į savo naujuosius namus Klarenso rūmuose. 1970 metų Aston Martin kabrioletas, kuris Čarlzo pavedimu pertvarkytas taip, kad būtų varomas biodegalais, šiandien papuoštas balionais ir kaspinais, valstybinis numeris – JU5T WED.
Keitė persirengia grindis siekiančia dramblio kaulo spalvos atlasine vakarine suknele, kurią taip pat sukūrė Sara Berton iš Alexander McQueen mados namų, ir keliauja į vakarinį priėmimą.
„Pereisime prie tos dalies, kuri man labiausiai patinka, – džiaugiasi Haris. – Eime.“ Į vakarėlį.
Vestuvinis tortas – tradicinis vaisių pyragas, gražiai papuoštas minkštu baltu glajumi ir britiškų gėlių motyvais. Jis beveik metro aukščio, aštuonių aukštų ir sveria šimtą kilogramų.
O prisimenant Viljamo ir karalienės Elžbietos sekmadienio arbatėles, kaip jaunikio tortas patiekiamas jų abiejų mėgstamas šokoladinis sausainių tortas – šis yra trijų aukštų, jam panaudoti trisdešimt penki kilogramai šokolado ir 1 700 McVitie’s Rich Tea sausainių.
„Vis dar prisimenu, kaip princesė Diana atsivedė Viljamą į virtuvę, – pasakoja karališkasis virėjas Darenas Makgreidis (Darrenas McGrady), – kad išgertų stiklinę apelsinų sulčių ir suvalgytų šokoladinio torto gabalėlį.“ Jaunasis princas taip mėgo šokoladinį pyragą, prisimena Makgreidis, kad „turėjome pasidalyti receptu su Velso princo virėjais Haigrove, kad galėtų jam pagaminti“.
Haris, paėmęs mikrofoną sakydamas kalbą prajuokina tris šimtus vakarienės svečių tardamas: „Viljamas neturėjo nė vieno romantiško kaulelio, kol nesutiko Keitės.“
Pasakęs dar kelis žodžius jis kreipiasi į savo vyresnįjį brolį, jo balsas kupinas emocijų.
„Mūsų mama tavimi didžiuotųsi“, – pasako Haris.