85 skyrius
2001 m. rugsėjo 24 d.
Sent Andrusas, Škotija
Kai 2000-ųjų rugpjūtį Rūmai paskelbė, kad 2001-ųjų rugsėjį princas Viljamas prisijungs prie naujokų klasės, paraiškų stoti į Šv. Andriaus universitetą gerokai padaugėjo. „Universitetui, – pastebi direktorius, – toks augimas yra malonus.“ Per pastaruosius metus paraiškų padaugėjo 44,4 procento.
Ypač gausu jaunų amerikiečių moterų prašymų.
Svajojantiems apie karališkąją romantiką yra pagrindo optimizmui. Šv. Andriaus universitetas garsėja kaip geriausia piršlybų vieta Britanijoje. Dešimt procentų jo absolventų susituokė su kolegomis studentais.
Be to, kad čia yra seniausias Škotijos universitetas, Sent Andrusas geriausiai žinomas ir kaip golfo kilmės vieta. Tai šio žaidimo mėgėjų iš viso pasaulio meka. Vis dėlto miestas buvo tarsi gerai saugoma paslaptis... kol čia neįsikėlė geidžiamiausias kavalierius pasaulyje.
„Aš linkiu vaikinui gero. Tačiau jei jis pradėtų žaisti golfą, tai būtų košmaras. Aplink mus lakstytų merginos, fotografų komandos ir paparacai“, – perspėja vienas golfo žaidėjas.
„Tikrai galėtume išsiversti ir be Viljamo konkurencijos, – skundžiasi pirmakursis studentas. – Čia yra puikių studenčių. Tačiau jis lyg magnetas traukia merginas. Ir niekas iš mūsų negalėtų tikėtis su juo varžytis.“
Gruodį išvykęs iš Patagonijos, savo laisvus metus Viljamas užbaigė sausį ir vasarį dirbdamas pienininkystės ūkyje. Tada daugiau nei tris mėnesius gilinosi į gyvūnų apsaugą Afrikoje. Ši patirtis buvo stulbinama. „Bet geriausia jos dalis buvo Anglijoje. Man patiko dirbti ūkyje, – pareiškia jis. – Susitepiau rankas, dirbau visus darbus ir turėjau keltis ketvirtą valandą ryto. Man patiko, kad į mane buvo žiūrima kaip į pagalbininką. Buvau tik dar vienas vaikinas ūkyje.“
Viljamui buvo sunkoka sugrįžti. „Man patiko pertraukos metai ir norėčiau tokių dar vienų“, – sako jis. Dabar, susidūręs su daugybe kamerų, laukiančių jo pirmąją dieną universitete, devyniolikmetis gana sukrėstas.
Velso Viljamas – taip jis norėtų būti vadinamas – su kitais naujokais persikelia į šv. Salvatoro rūmus, vadinamus Salio. Kambaryje jis įsikuria kartu su kitais. Išskyrus tai, kad jo 160-ojo kambario draugai visi buvo asmeniškai patikrinti, o aplinkiniuose kambariuose apsigyvena karališkosios apsaugos pareigūnai.
Kai kurie studentai klausinėja, kam jam reikia apsaugos. Tačiau naivu įsivaizduoti, kad sosto paveldėtojas nebūtų taikinys. Asmens apsaugos pareigūnai stengiasi išlaikyti atstumą, o Viljamas – iš jų pasišaipyti.
„Nežinau, kokį žaidimą jie žaidžia, bet nuolatos mane sekioja“, – juokauja jis. Tačiau rimčiau pakomentuoja Ričardas Kėjus: „Viljamui patinka atlikti savo reikalus, žmonėms nežinant. Tai siaubingai sunku, kai esi antrasis sosto paveldėtojas.“
Tačiau paauglys visa tai supranta, jis pasako draugui: „Dabar suprantu, kodėl mano mama atsisakė seklių. Niekas negali pakęsti būti visą laiką sekamas. Tai dusina.“
Šv. Andriaus universitete jam buvo sunku prisitaikyti. Ypač po metų, praleistų keliaujant po pasaulį. Kurį laiką užtrunka priprasti prie gyvenimo šiaurietiškame universiteto mieste. Trečiadieniais jis žaidžia futbolą ir prisijungia prie vandensvydžio komandos. Tačiau vis dar laikosi truputį nuošalyje. Pavyzdžiui, užuot naudojęsis universiteto sporto sale, jis įgyja narystę privačioje sporto salėje Sent Andruso įlankos viešbutyje, todėl turi išvažiuoti iš miesto. „Man reikia šiek tiek erdvės“, – sako jis.
„Manau, kad atvykęs jis labai nervinosi, – prisimena Čarlzo atstovas spaudai. – Kurį laiką jis jautėsi nekaip. Nuostabiai praleidęs metus, keliavęs po pasaulį ten, kur norėjo, staiga įstrigo čia, Škotijos kampelyje, nieko nepažinodamas, tik vieną ar du vaikinus iš Itono. Bet nepažinojo jų taip gerai, todėl jautėsi labai vienišas.“
Prieš Kalėdų atostogas jis ima dvejoti. Svarsto, kad antrąjį semestrą tikriausiai nestudijuos.
„Toli nuo namų Viljamas nebuvo laimingas, – pastebi universiteto rektorius. – Jis jautėsi prislėgtas, taip jau atsitinka.“
„Nemanau, kad ilgėjausi namų, – prisipažįsta Viljamas. – Veikiau bijojau.“
Princas Filipas jo nepalaiko.
„Viljamui reikia ryžtingai imtis veiklos ir neišsisukinėti“, – išrėžia senelis.
Viešųjų ryšių tarnybai atrodo, kad pasitraukimas pakenktų ne tik Šv. Andriaus universitetui, bet ir Viljamui asmeniškai. Į jį „žiūrėtų kaip į metusį mokslą“, o mokyklos metimas būtų laikomas „Škotijos žmonių ignoravimu“.
Princas nuoširdžiai bendrauja su savo tėvu. Čarlzas „labai gerai visa tai supranta, – sako Viljamas. – Mes labai daug kalbėjomės. Ir galiausiai abu supratome – galiausiai aš supratau, – kad turiu grįžti“.
2002-ųjų sausį jis pradeda antrąjį semestrą. Ir greitai pripažįsta, kad čia smagu. Jis įsitraukia į universiteto gyvenimą ir susidraugauja su keliais studentais. Yra priežastis, kodėl mokykla įgijo „Šv. Pasiutėlio“ pravardę – ji garsėja čia klestinčiu socialiniu gyvenimu.
„Tai puiku, labai linksma, – sugrįžęs sako Viljamas. – Tikiuosi, kad galėsiu susitikti su žmonėmis, su kuriais studijuoju. Man nerūpi jų kilmė.“
Viena iš jo draugių, bendrakursė, taip pat gyvenanti Šv. Salio rūmuose – šauni, sportiška brunetė vardu Ketrin Midlton (Catherine Middleton).
Tą kovą Viljamas palydi keletą draugų į labdaringą mados šou, kurį studentai rengia Sent Andruso įlankos viešbutyje, norėdami surinkti lėšų rugsėjo 11-osios aukoms.
Jis sėdi geroje vietoje pirmoje eilėje.
Keitė – vienas iš modelių, žengiančių podiumu. Paprastai ji nedėvi puošnių ar seksualių suknelių. Taigi Viljamas apstulbsta išvydęs ją, vilkinčią permatomą juodą suknelę be petnešėlių. Iš tikrųjų tai sijonas, kurį ji užsitraukė ant bikinio su juostele.
Ji yra gražuolė.
„Ji buvo su labai drąsia suknele, labai plona, panašia į kojines, – prisimena Viljamo draugas Benas Dankanas (Ben Duncan). – Jis sėdėjo pirmoje eilėje išpūtęs akis.“
Įsimylėjęs princas atsigręžia į kitą draugą, Fergasą Boidą (Fergus Boyd), ir sušnabžda: „Oho, Fergasai! Keitė karšta.“
Gyvenimas universitete ką tik tapo daug įdomesnis.