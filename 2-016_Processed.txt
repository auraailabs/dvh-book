2 DALIS
Čarlzas ir Di
16 skyrius
1982 m. vasaris
Vindermyro sala, Bahamos
„Ponas ir ponia Hardžiai (Mr. and Mrs. Hardy)“ turi kelionių planų.
Taip pat ir Haris Arnoldas bei Arturas Edvardsas iš leidinio The Sun.
Prisidengti pseudonimu, kol dešimt dienų atostogaus Bahamose, atrodytų protinga atsargumo priemonė, kad Čarlzo ir Dianos kelionės nesuuostų bulvarinė spauda ir nepasileistų į pelningą karališkųjų asmenų atostogų nuotraukų medžioklę.
Princo Čarlzo Mauntbatenų pusbrolis lordas Romzis (Romsey) priima karališkąją porą atostogoms jo vasaros namuose Vindermyro saloje. Tačiau Fleet gatvės reporteriai juos atsekė, atsivežę tolimojo nuotolio objektyvus. Edvardsas slepiasi privačiame paplūdimyje. Jis fotografuoja išskirtines Velso princesės nuotraukas su raudonu bikiniu be petnešėlių, visiškai atidengiančiu jos nėščiosios pilvuką.
Užmaršūs būsimieji tėvai pramogauja ant kranto, o Diana tepa losjoną nuo saulės ant Čarlzo pečių.
Jo oda tiesiog prašosi bučiuojama.
Pasideginusi ji bėga į bangas, žaismingai šaukdama: „Laivai, aš nematau laivų!“
Karališkojo kūdikio tikimasi birželį. Naujienos pasklido praėjusį lapkritį, dieną po Dianos, kaip princesės, pirmojo oficialaus priėmimo valstybės parlamento atidaryme.
Tada ji dėvėjo baltą suknelę ir tiarą, o Londono laikraštis Times paskelbė, kad Diana „neapsakomai žavi, tviskanti nuo galvos iki kojų pirštų“.
Šiandien mažutis bikinis ir šiaudinė skrybėlė anaiptol nesukuria angeliško įvaizdžio. Fotografai paplūdimyje gerai pasislėpė, kad nebūtų pastebėti. Tačiau netrukus pirmajame Sun puslapyje pasirodys nuotraukos ir antraštė: DI SAULĖJE. Ties nuotraukomis vidiniuose puslapiuose užrašas: BAHAMŲ MAMA.
Susikrimtusi karalienė paskambina Bakingamo rūmų spaudos tarnybai ir paskelbia apsaugantį nurodymą: „Jūs paprasčiausiai turite palikti Velso princesę ramybėje.“
Niekas neklauso. Princesė pernelyg svarbi. Jos būsimas vaikas greitai taps antruoju karalystės paveldėtoju.
Neatrodo, kad dvidešimtmetė Diana dėl to nerimautų. Vėliau ji erzina Edvardsą, pareiškusį, kad iš slaptų nuotraukų daug pinigų neužsidirbo. „O, paduokite man Kleenex servetėlių“, – juokiasi priekaištaudama.
Vėliau, pavasarį ir vasarą, besilaukiančios Dianos stilius tampa įprastesnis. Čeltenhamo aukso taurės kliūtinio bėgimo rungtynėse ir per Čarlzo rungtynes Guards polo klube ji nufotografuojama dėvinti šviesių spalvų ilgus megztinius arba lengvas sukneles, slepiančias jos pilvą.
1982 m. birželio 21 d., vos prieš mėnesį iki Čarlzo ir Dianos santuokos pirmųjų metinių, rūmai paskelbia naujieną: Diana pagimdė sveiką sūnų, Vindzorų rūmų įpėdinį.
Jie pavadins jį Viljamu, Viljamo Užkariautojo vardu. Diana nepaiso Čarlzo noro sūnų pavadinti Arturu. Tačiau šį vardą prideda kaip antrąjį, taip pat ir Filipo, kaip Čarlzo tėvo, ir Luiso, kaip lordo Luiso Mauntbateno, jo mylimo „dėdės Dikio“.
Atsigavusi po šešiolika valandų trukusio gimdymo Diana sako, kad jaučiasi „labai išsekinta ir nusivylusi“. Čarlzas išeina iš privačios Lindo Wing of St. Mary’s ligoninės atsakyti į čia suplūdusių reporterių vienas per kitą užduodamus klausimus.
„Ar jūsų sūnus yra gražiausias kūdikis pasaulyje?“ – klausia vienas.
„Na, jis nėra negražus“, – atsako Čarlzas.
Jis jaučiasi laimingas. Tačiau saugo savo mintis, kol galės iškloti jas ant popieriaus:
Aš toks dėkingas, kad visą laiką buvau šalia Dianos lovos, nes dienos pabaigoje pasijutau taip, lyg būčiau nuoširdžiai prisidėjęs prie vaiko gimimo ir už tai buvau apdovanotas – išvydau mažą būtybę, kuri priklausė mums, nors atrodė, kad taip pat priklauso ir visiems kitiems.
Prie šventės prisijungia Čarlzo uošvis Džonis, grafas Spenseris.
„Laimingas kūdikis, kad jo motina Diana, – sako Džonis apie savo dukterį. Ir prideda: – Išeinu išgerti alaus.“