Keturiasdešimtas skyrius
Tūkstantis devyni šimtai devyniasdešimt antrųjų metų gegužė
Studlendo įlanka, Dorsetas
Keletą mėnesių Diana kovoja su savo vienatve būdama labai užimta.
Tačiau iš tikrųjų trokšta galimybės pabūti viena, laisva nuo bet ko. Įskaitant ir apsaugą, trunkančią dvidešimt keturias valandas per parą.
Jos asmeninis apsaugos pareigūnas Kenas Vorfas sutinka ją neatpažįstamu automobiliu nuvežti šimtą dvidešimt mylių nuo Londono, iki senovinio Sandbanks kelto Pulo uoste. Jokie kiti žmonės jiems nepadeda.
Diana stovi viena labiausiai į vakarus nutolusiame Studlendo įlankos taške, laikydama dvipusio radijo ryšio aparatą ir žemėlapį. Priešais ji mato Vaito salą. Tai orientyras, kuriuo vadovaujasi eidama link Senojo Hario uolų. Šios uolos, susidariusios iš kreidos, stūkso jau milijonus metų. Niekas nežino, ar jos buvo pavadintos vietinio pirato, ar velnio vardu.
Dianos Hariui tik septyneri. Abu su broliu yra per jauni susitvarkyti su nesėkminga tėvų santuoka. Tačiau, kelio atgal nėra.
Žinoma, eidama iki nustatytos vietos ji nurims. Kenas Vorfas, užaugęs artimoje Purbeko saloje, pasitiks ją tolimiausiame įlankos gale.
Vorfas nuvairuoja automobilį į Banks Arms aikštelę. Tai šešiolikto amžiaus aludė, iš kurios atsiveria vaizdas į paplūdimį. Jis stebi ir laukia, kol per radiją išgirsta Dianos balsą.
„Kaip sekasi?“ – klausia jis.
„Kenai, tai nuostabu, – sako ji. – Negaliu tuo patikėti.“
Radijo ryšys su princese nutrūksta, bet tik akimirką.
„Tu niekada nepasakojai apie nudistų koloniją“, – juokiasi Diana.
Ji apsvaigusi nuo laisvės.