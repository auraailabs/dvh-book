104 skyrius
2010 m. lapkritis
Londonas
Lapkričio 23 dieną spaudos konferencija Šv. Jokūbo rūmuose užkerta kelią karštligiškoms spekuliacijoms. Paskelbiama, kad Viljamo ir Keitės „tradicinės karališkos vestuvės“ bus rengiamos Vestminsterio vienuolyne 2011 m. balandžio 29 d.
Privatus karalienės sekretorius įteikia porai 777 svečių sąrašą. Jie visiškai nepažįstami nei nuotakai, nei jaunikiui. Viljamas kreipiasi į savo močiutę. „Klausyk, aš turiu šį sąrašą. Nė vieno žmogaus nepažįstu. Ką man su juo daryti?“
„Mesk lauk, – pataria karalienė. – Pradėk nuo savo draugų. Tada mes tinkamu laiku pridėsime tuos, kurių mums reikės. Tai yra tavo diena.“
Kai kvietimai išsiunčiami, šešiasdešimt meistrų iš Karališkosios siuvimo mokyklos pradeda siūti Keitės suknelės nėrinius. Nors vedybos nėra valstybinis įvykis, bet suknelės dizainas slepiamas taip pat stipriai kaip valstybinė paslaptis.
Patyrę meistrai laikosi griežto protokolo siūdami nėrinius. Jie plauna rankas kas pusvalandį ir keičia adatas kas tris valandas, kad įrankiai liktų „aštrūs ir švarūs“.
Pasiruošimas vestuvėms intensyvėja. Taip pat ir Viljamo adrenalino kupinų nuotykių paieškos.
Įkvėptas Hario pasirodymo Prince of Wheels 2009 metų liepos mėnesio motociklų Grand Prix varžybose, kai jis apsuko ratą su profesionaliu lenktynininku Rendžiu Mamola (Randy Mamola) 1 000 cm3 variklio tūrio Ducati X2, Viljamas nusiperka dar greitesnį Ducati už 20 000 svarų. Jis įsibėgėja juodu Ducati per pustrečios sekundės, tada pasiekia didžiausią 280 km/h greitį, aplenkdamas savo asmens sargybinius.
Kaip visada, Čarlzas nerimauja, jog Viljamas ir Haris laksto greitais ir galingais motociklais. Tėvas sako, kad baiminasi ne dėl princų vairavimo įgūdžių, tiesiog „kiti automobiliai ne visada gali tave pamatyti“.
Kariuomenės oro pajėgos jaudinasi, kad Haris nepatektų į priešo akiratį. Safolke, Vatišamo aerodrome, Haris prisijungia prie trečiojo pulko 662-osios eskadrilės. Jis treniruojasi skraidyti su atakos sraigtasparniu Apache.
Haris puikiai atlieka skraidymo pratimus. Už tai vyriausiasis skraidymo instruktorius Deividas Mejeris jį apdovanoja – leidžia skristi antruoju pilotu. Tai žmogaus, kuris valdo sraigtasparnį ir sėdi už piloto.
Jis taip pat stovės šalia Viljamo kaip artimiausias žmogus per jo ir Keitės vestuves.
Balandžio 27 d., 14.00 val., uniformuoti laivyno, kariuomenės ir oro pajėgų atstovai pradeda rinktis. Po trijų valandų jų eisena pradės judėti karališkuoju vestuvių keliu, kuris tęsiasi nuo Vestminsterio kareivinių pro Parlamento rūmus ir iki Vestminsterio vienuolyno. Karinio orkestro nariai žengia šioje procesijoje, nešdamiesi savo instrumentus, bet negroja.
Karališkųjų oro pajėgų pareigūnas nurodo jiems instrukcijas, kaip kontroliuoti minią: „Tą dieną jūs visi stovėsite ant baltos linijos.“
Vakare prieš savo vestuves Diana važinėjo karalienės patarnautojos dviračiu po Klarenso rūmų virtuvę, skambino skambučiu ir šūkavo: „Rytoj aš išteku už Velso princo!“
Dabar Viljamas yra jaunikis, jis taip pat išvažiuoja pasivėžinti, nuleidžia šalmo stiklą ir lekia gatvėmis savo Ducati. Žmonės jau renkasi ir laukia vestuvių šventės. Viljamas sako, kad gali „žiūrėti tiesiai į juos, bet jie negali matyti mano veido!“
Rytoj princas vilkės raudoną airių gvardijos pulkininko uniformą. Viljamo pirmasis pasirinkimas buvo juoda uniforma, bet karalienė tam nepritarė.
„Mes turėjome keletą diskusijų šiuo klausimu, – prisipažįsta Viljamas. – Tačiau štai ko aš išmokau augdamas. Nekelk nemalonumų savo močiutei. Kaip ji pasako, tai visi ir daro.“
Nors Viljamo pasirinkimas „nuvilia“ keletą jo kolegų iš Karinių oro pajėgų, Haris supranta daugybę priežasčių, kodėl jo brolis sutiko tapti pirmuoju jaunikiu po Marko Filipso (Mark Phillips), buvusio princesės Anos vyro, kuris taip pat vilkėjo raudonos spalvos drabužiais per savo vestuves.
„Kai esi kariuomenėje, – sako Haris apie karalienę Elžbietą. – Ji tau reiškia daug daugiau negu tik močiutė. Juk ji yra karalienė. Ir tada tu staiga lyg ir pradedi suprasti: žinai, oho, tai gana svarbus dalykas. O tada tau nuo viso to pašiurpsta oda, ir nutinka visi kiti dalykai.“